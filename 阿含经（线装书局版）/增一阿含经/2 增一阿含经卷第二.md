# 增一阿含经卷第二



## 广演品第三



### 一一

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；已修行一法，便有名誉，成大果报，诸善普至，得甘露味，至无为处[^1]，便成神通，除诸乱想，逮沙门果，自致涅槃。云何为一法？所谓念佛。”

佛告诸比丘：“云何修行念佛，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别之。”

答曰：“如是，世尊！”诸比丘前受教已。

世尊告曰：“若有比丘正身正意，结跏趺坐[^2]，系念在前，无有他想，专精念佛。观如来形，未曾离目；已不离目，便念如来功德。如来体者，金刚所成，十力[^3]具足[^4]，四无所畏[^5]，在众勇健。如来颜貌，端正无双，视之无厌；戒德成就，犹如金刚，而不可毁，清净无瑕，亦如琉璃。如来三昧[^6]，未始有减，已息[^7]、永寂，而无他念；憍慢强梁[^8]，诸情憺怕[^9]，欲意、恚想、愚惑之心、犹豫慢[^10]结，皆悉除尽。如来慧身，智无崖底，无所罣碍。如来身者，解脱成就，诸趣[^11]已尽，无复生分[^12]、言：‘我当更堕于生死。’如来身者，度知见城，知他人根，应度不度；此死生彼，周旋往来生死之际，有解脱者，无解脱者，皆具知之。是谓修行念佛，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离佛念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一二

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行、广布一法已，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念法。”

佛告诸比丘：“云何修行念法，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

对曰：“如是，世尊！”诸比丘前受教已。

佛告之曰：“若有比丘正身正意，结跏趺坐，系念在前，无有他想，专精念法。除诸欲爱[^13]，无有尘劳；渴爱之心，永不复兴。夫正法者，于欲至无欲，离诸结缚[^14]、诸盖[^15]之病；此法犹如众香之气，无有瑕疵乱想之念。是谓，比丘！修行念法者，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。是故，诸比丘！常当思惟，不离法念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一三

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大功德，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念僧。”

佛告诸比丘：“云何修行念僧，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念众。如来圣众，善业成就，质直顺义，无有邪业，上下和穆，法法成就。如来圣众，戒成就，三昧成就，智慧成就，解脱成就，解脱[^16]知见成就。圣众者，所谓四双八辈[^17]，是谓如来圣众，应当恭敬，承事[^18]礼顺。所以然者，是世福田故。于此众中，皆同一器，亦以自度，复度他人至三乘道，如此之业名曰圣众。是谓，诸比丘！若念僧者，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。是故，诸比丘！常当思惟，不离僧念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一四

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念戒。”

佛告诸比丘：“云何修行念戒，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念戒。所谓戒者，息诸恶故。戒能成道，令人欢喜，戒缨络身，现众好故。夫禁戒者，犹吉祥瓶，所愿便克；诸道品法，皆由戒成。如是，比丘！行禁戒者，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离戒念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一五

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念施。”

佛告诸比丘：“云何修行念施，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念施。我今所施，施中之上，永无悔心，无返报想，快得善利。若人骂我，我终不还[^19]报；设人害我，手拳[^20]相加，刀杖相向，瓦石相掷，当起慈心，不兴瞋恚。我所施者，施意不绝。是谓，比丘！名曰大施，便成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离施念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一六

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露法，至无为处，便成神通，除诸乱想，逮沙门果，自致涅槃。云何为一法？所谓念天。”

佛告诸比丘：“云何修行念天，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念天。身、口、意净，不造秽行。行戒成身，身放光明，无所不照，成彼天身；善果果[^21]报，成彼天身；众行具足，乃成天身。如是，诸比丘！名曰念天，便得具足，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离天念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一七

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念休息。”

佛告诸比丘：“云何修行念休息，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所说。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念休息。所谓休息者，心意想息，志性详谛，亦无卒暴，恒专一心，意乐闲居，常求方便，入三昧定。常念不贪，胜光上达。如是，诸比丘！名曰念休息，便得具足，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离休息念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一八

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普具，得甘露味，至无为处，便成神通，除诸乱想，逮沙门果，自致涅槃。云何为一法？所谓念安般。”

佛告诸比丘：“云何修行念安般，便有名誉，成大果报，众善普具，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所宣。唯愿世尊为诸比丘说此妙义，诸比丘从如来闻已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念安般。所谓安般者，若息长[^22]时，亦当观知我今息长；若复息短[^23]，亦当观知我今息短；若息极冷，亦当观知我今[^24]息冷；若复息热，亦当观知我今息热。具观身体[^25]，从头至足[^26]皆当观知。若复息有长短，亦当观息有长有短，用心持身[^27]，知息长短，皆悉知之，寻息出入，分别晓了。若心持身知息长短，亦复知之，数息长短，分别晓了。如是，诸比丘！名曰念安般，便得具足，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离安般念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 一九

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露味，至无为道，便成神通，除诸乱想，逮沙门果，自致涅槃。云何为一法？所谓念身。”

佛告诸比丘：“云何修行念身，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所宣。唯愿世尊为诸比丘说此妙法，诸比丘从如来闻法已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念身。所谓念身者，发、毛、爪、齿、皮、肉、筋、骨、髓[^28]、胆、肝、肺、心、脾、肾、大肠、小肠、白膜[^29]、膀胱、屎、尿、百叶、仓、肠、胃、脬[^30]、溺、泪、唾、涕、脓、血、肪脂、涎[^31]、髑髅、脑。何者是身为？地种是也？水种是也？火种是耶？风种是也？为父种、母种所造耶？从何处来？为谁所造？眼、耳、鼻、舌[^32]、身、心，此终当生何处？如是，诸比丘！名曰念身，便得具足，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离身念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！


### 二〇

闻如是：

一时，佛在舍卫国祇树给孤独园。

尔时，世尊告诸比丘：“当修行一法，当广布一法；修行一法已，便有名誉，成大果报，诸善普至，得甘露味，至无为处，便成神通，除诸乱想，逮沙门果，自致涅槃。云何为一法？所谓念死。”

佛告诸比丘：“云何修行念死，便有名誉，成大果报，诸善普至，得甘露味，至无为处，便成神通，除诸乱想，获沙门果，自致涅槃？”

尔时，诸比丘白世尊曰：“诸法之本，如来所宣。唯愿世尊为诸比丘说此妙法，诸比丘从如来闻法已，便当受持！”

尔时，世尊告诸比丘：“谛听！谛听！善思念之，吾当为汝广分别说。”

诸比丘对曰：“如是，世尊！”诸比丘前受教已。

世尊告曰：“若有比丘正身正意，结跏趺坐，系念在前，无有他想，专精念死。所谓死者，此没生彼，往来诸趣，命逝不停，诸根散坏，如腐败木，命根断绝，宗族分离，无形无响，亦无相貌。如是，诸比丘！名曰念死，便得具足，成大果报，诸善普至，得甘露味，至无为处，便成神通，除诸乱想，获沙门果，自致涅槃。是故，诸比丘！常当思惟，不离死念，便当获此诸善功德。如是，诸比丘！当作是学！”

尔时，诸比丘闻佛所说，欢喜奉行！

佛法及圣众，乃至竟死念，

虽与上同名，其义各别异。

[^1]: 无为处：无为，即无造作之意；无为处，指涅槃。

[^2]: 结跏趺坐：又作跏趺坐，指两腿双盘而坐。

[^3]: 十力：又作十种力、十神力，指唯如来具足之十种智力，即佛十八不共法中之十种。谓如来证得实相之智，了达一切，无能坏，无能胜，故称为力。在《俱舍论》卷二七中具体说为：一、处非处智力，二、业异熟智力，三、静虑解脱等持等至智力，四、根上下智力，五、种种胜解智力，六、种种界智力，七、遍趣行智力，八、宿住随念智力，九、死生智力，十、漏尽智力。

[^4]: 足：高丽藏原作“长”，今依据圣藏改。

[^5]: 四无所畏：又作四无畏，在《俱舍论》卷二七中具体说为：一、正等觉无畏，二、漏永尽无畏，三、说障法无畏，四、说出道无畏。

[^6]: 三昧：又作三摩地、三摩提，意译为等持。

[^7]: 已息：即烦恼已息。

[^8]: 强梁：强横、粗暴。

[^9]: 憺怕：又作澹泊，即恬静寡欲。

[^10]: 慢：高丽藏原作“网”，今依据宋、元、明三种藏经改。

[^11]: 诸趣：指五道，即地狱、饿鬼、畜生、人、天等，后人加上阿修罗，则成六道。

[^12]: 无复生分：即不再投生、轮回。

[^13]: 欲爱：对五欲之贪爱，或欲界众生之贪爱。

[^14]: 结缚：烦恼之异名，因烦恼能系缚身心，使不得解脱出离生死。

[^15]: 诸盖：指五盖，即贪欲、嗔恚、昏沉睡眠、掉举恶作、疑等五烦恼。

[^16]: 解脱：高丽藏原作“度”，今依据宋、元、明三种藏经改。

[^17]: 四双八辈：又作四双八士、四向四果，声闻之四向与四果是为四双，四双共八种圣人，是为八士。四向，即向须陀洹、向斯陀含、向阿那含、向阿罗汉；四果，即须陀洹果、斯陀含果、阿那含果、阿罗汉果。

[^18]: 承事：侍奉。

[^19]: 还：高丽藏原无此字，今依据宋、元、明三种藏经补上。

[^20]: 拳：高丽藏原作“卷”，今依据宋、元、明三种藏经改。

[^21]: 果：高丽藏原无此字，今依据宋、元、明三种藏经补上。

[^22]: 息长：长的出入息。

[^23]: 息短：短的出入息。

[^24]: 今：高丽藏原作“身”，今依据圣藏改。

[^25]: 身体：即息身，指出入息的整个过程。

[^26]: 头至足：指出息或入息的开始至结束。

[^27]: 身：指息身。

[^28]: 髓：高丽藏原无此字，今依据宋、元、明三种藏经补上。

[^29]: 膜：高丽藏原作“![[../../images/00084.jpeg|20]]”，今依据宋、元、明三种藏经改。

[^30]: 仓、肠、胃、脬：高丽藏原作“沧、荡、脾、泡”，今依据元、明二种藏经改。

[^31]: 涎：高丽藏原作“![[../../images/00106.jpeg|20]]”，今依据宋、元、明三种藏经改。

[^32]: 舌：高丽藏原作“口”，今依据宋、元、明三种藏经改。

