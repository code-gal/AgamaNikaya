# 增一阿含经卷第二十八



## 听法品第三十六



### 三一八

闻如是：

一时，佛在舍卫国祇树给孤独园。

尔时，世尊告诸比丘：“随时听法有五功德，随时承受不失次第。云何为五？未曾闻者，便得闻之；以得闻者，重讽诵之；见不邪倾；无有狐疑；即解甚深之义[^1]。随时听法有五功德，是故，诸比丘！当求方便，随时听法。如是，诸比丘！当作是学！”

尔时，诸比丘闻佛所说，欢喜奉行！


### 三一九

闻如是：

一时，佛在舍卫国祇树给孤独园。

尔时，世尊告诸比丘：“造作浴室有五功德。云何为五？一者除风，二者病得差，三者除去尘垢，四者身体轻便，五者得肥白。是谓，比丘！造作浴室有此五功德。是故，诸比丘！若有四部之众欲求此五功德者，当求方便，造立浴室。如是，诸比丘！当作是学！”

尔时，诸比丘闻佛所说，欢喜奉行！


### 三二〇

闻如是：

一时，佛在舍卫国祇树给孤独园。

尔时，世尊告诸比丘：“施人杨枝[^2]有五功德。云何为五？一者除风，二者除涎唾，三者生藏[^3]得消，四者口中不臭，五者眼得清净。是谓，比丘！施人杨枝有五功德。若善男子、善女人求此五功德，当念以杨枝用惠施。如是，比丘！当作是学！”

尔时，诸比丘闻佛所说，欢喜奉行！


### 三二一

闻如是：

一时，佛在舍卫国祇树给孤独园。

尔时，世尊告诸比丘：“汝等颇见屠牛之人，以此财业后得乘车马、大象乎？”

诸比丘对曰：“非也，世尊！”

世尊告曰：“善哉！诸比丘！我亦不见、不闻屠牛之人杀害牛已，得乘车马、大象。所以然者，我亦不见屠牛之人得乘车马、大象；终无此理。云何，比丘！汝等颇见屠羊、杀猪，或猎捕鹿，如此之人作此恶已，得此财业后，得乘车马、大象乎？”

诸比丘对曰：“非也，世尊！”

世尊告曰：“善哉！诸比丘！我亦不见、不闻屠牛之人杀害生类已，得乘车马、大象；终无此理。汝等比丘！若见杀牛之人乘车马者，此是前世之德，非今世福也；皆是前世宿行所致也。汝等若见杀羊之人得乘车马者，当知此人前世宿福之所种也。所以然者，皆由杀心不除故也。何以故？若有人亲近恶人，好喜杀生，种地狱之罪；若来人中，寿命极短。若复有人好喜偷盗，种地狱罪；如彼屠牛之人，贱取贵卖，诳惑世人，不按正法。屠牛之人亦复如是，由杀心故，致此罪咎，不得乘车马、大象。是故，诸比丘！当起慈心于一切众生。如是，诸比丘！当作是学！”

尔时，诸比丘闻佛所说，欢喜奉行！


### 三二二

闻如是：

一时，佛在舍卫国祇树给孤独园，尔时世尊与大比丘众五百人俱。

尔时，释提桓因如屈伸[^4]臂顷，来至世尊所，头面礼足，在一面坐。尔时，释提桓因白世尊言：“如来亦说，夫如来出世必当为五事。云何为五？当转法轮；当度父母；无信之人立于信地；未发菩萨心令发菩萨意；于其中间当授[^5]佛决。此五因缘，如来出现必当为之。今如来母在三十三天，欲得闻法；今如来在阎浮里内，四部围绕，国王人民皆来云[^6]集。善哉！世尊！可至三十三天与母说法。”是时，世尊默然受之。

尔时，难陀、优槃难陀龙王便作是念：此诸秃头[^7]沙门在我上飞，当作方便，使不凌虚[^8]。是时，龙王便兴瞋恚，放大火风，使阎浮里内，洞然火燃。

是时，阿难白佛言：“此阎浮里内，何故有此烟火？”

世尊告曰：“此二龙王便生此念：此[^9]秃头沙门恒在我上飞，我等当共制之，令不凌[^10]虚。便兴瞋恚，放此烟火，由此因缘，故致此变。”

是时，大迦叶[^11]即从座[^12]起，白世尊言：“我今欲往，与彼共战。”

世尊告曰：“此二龙王极为凶恶，难可受化，卿还就座。”

是时，尊者阿那律即从座起，白世尊言：“我今欲往降彼恶龙。”

世尊告曰：“此二恶龙极为凶暴，难可受化，卿还就座。”

是时，尊者[^13]离越、尊者迦旃延[^14]、尊者须菩提、尊者优陀夷[^15]、尊者婆竭，各从座起，白世尊言：“我今欲往降伏恶龙。”

世尊告曰：“此二龙王极为凶恶，难可受化，卿还就座。”

尔时，尊者大目挞连[^16]即从座起，偏露右肩，长跪叉手，白佛言：“欲往诣彼降伏恶龙。”

世尊告曰：“此二龙王极为凶恶，难可降化，卿今云何化彼龙王？”

目连白佛言：“我先至彼化形极大恐怯彼龙，后复化形极为微小，然后以常法则而降伏之。”

世尊告曰：“善哉！目连！汝能堪任降伏恶龙。然今，目连！坚持心意，勿兴乱想。所以然者，彼龙凶恶，备触娆汝。”

是时，目连即礼佛足，屈伸[^17]臂顷，于彼没不现，往至须弥山上。尔时，难陀、优槃难陀龙王绕须弥山七匝，极兴瞋恚，放大烟火。

是时，目连自隐本形，化作大龙王，有十四头，绕须弥山十四匝，放大火烟，当在二龙王上住。

是时，难陀、优槃难陀龙王见大龙王有十四头，便怀恐怖，自相谓言：“我等今日当试此龙王威力，为审胜吾不乎？”

尔时，难陀、优槃难陀龙王以尾掷大海中，以水洒三十三天，亦不着目连身。是时，尊者大目连复以尾着大海中，水乃到[^18]梵迦夷天，并复洒二龙王身上。

是时，二龙王自相谓言：“我等尽其力势，以水洒三十三天，然此大龙王复过我上去。我等正有七头，今此龙王十四头。我等绕须弥山七匝，今此龙王绕须弥山十四匝。我今二龙王当共并力，与共战斗！”

是时，二龙王极怀瞋恚，雷电霹雳、放大火焰[^19]。是时，尊者大目连便作是念：凡龙战斗以火霹雳，设我以火霹雳共战斗者，阎浮里内人民之类，及三十三天皆当被害。我今化形极小，当与战斗。是时，目连即化形使小，便入龙口中，从鼻中出；或从鼻入，从耳中出；或入耳中，从眼中出；以出眼中，在眉上行。

尔时，二龙王极怀恐惧，即作是念：此大龙王极有威力，乃能从口中入，鼻中出；从鼻入，眼中出。我等今日实为不如。我等龙种今有四生：卵生、胎生、湿生、化生。然无有出我等者，今此龙王威力乃尔，不堪共斗；我等性命死在斯须。皆怀恐惧，衣毛皆竖。

是时，目连以见龙王心怀恐惧，还隐其形，作常形容，在眼![[../../images/00374.jpeg|20]]上行。是时，二龙王见大目连，自相谓言：“此是目连沙门，亦非龙王，甚奇！甚特！有大威力，乃能与我等共斗。”是时，二龙王白目连言：“尊者何为触娆我乃尔？欲何所诫敕？”

目连报曰：“汝等昨日而作是念：云何秃头沙门恒在我上飞，今当制御之。”

龙王报曰：“如是，目连！”

目连告曰：“龙王当知，此须弥山者是诸天道路，非汝所居之处。”

龙王报曰：“唯愿恕之，不见重责；自今以后更不敢触娆，兴恶乱想，唯愿听为弟子！”

目连报曰：“汝等莫自归我身，我所自归者，汝等便自归之。”

龙王白目连：“我等今日自归如来。”

目连告曰：“汝等不可依此须弥山，自归世尊；今可共我至舍卫城，乃得自归。”

是时，目连将二龙王，如屈伸[^20]臂顷，从须弥山上至舍卫城。尔时，世尊与无央数[^21]之众而为说法。是时，目连告二龙王曰：“汝等当知，今日世尊与无央数之众而为说法，不可作汝形至世尊所。”

龙王报曰：“如是，目连！”

是时，龙王还隐龙形，化作人形，不长不短，容貌端正，如桃华色。

是时，目连至世尊所，头面礼足，在一面坐。是时，目连语龙王曰：“今正是时，宜可前进！”

是时，龙王闻目连语，即从座起，长跪叉手，白世尊言：“我等二族姓子，一名难陀，二名优槃难陀，自归如来，受持五戒，唯愿世尊听为优婆塞，尽形寿不复杀生！”尔时，世尊弹指可之。时，二龙王还复故坐，欲得闻法。

尔时，波斯匿王便作是念：有何因缘，使此阎浮里[^22]内烟火乃尔？是时，王波斯匿乘宝羽之车出舍卫城，至世尊所。尔时，人民之类遥见王来，咸共起迎：“善来，大王！可就此坐。”

时，二龙王默然不起。是时，波斯匿王礼世尊足，在一面坐。是时，大王白世尊言：“我今欲有所问，唯愿世尊事事敷演！”

世尊告曰：“欲有所问，今正是时。”

波斯匿王白佛言：“有何因缘，今[^23]此阎浮里内烟火乃尔？”

世尊告曰：“难陀、优槃难陀龙王之所造。然今，大王！勿怀恐惧，今日更无烟火之变。”

是时，波斯匿王便作是念：我今是国之大王，人民宗敬，名闻四远。今此二人为从何来？见吾至此，亦不起迎。设住吾境界者当取闭之；设他界来者当取杀之。

是时，龙王知波斯匿心中所念，便兴瞋恚。尔时，龙王便作是念：我等无过于此王所，更欲反害吾身；要当取此国王及迦夷[^24]国人，尽取杀之。是时，龙王即从座起，礼世尊足，便退[^25]而去，离祇洹不远，便不复现。

是时，波斯匿王见此人去；未久，白世尊言：“国事猥多，欲还宫中。”

世尊告曰：“宜知是时。”

是时，波斯匿王即从座起，便退而去；告群臣曰：“向者二人为从何道去？速捕取之。”是时，诸臣闻王教令，即驰走求之而不知处，便还宫中。

是时，难陀、优槃难陀龙王各生此念：我等无过于彼王所，方欲取我等害之；我等当共害彼人民，使无遗余。是时，龙王复作是念：国中人民有何过失？当取舍卫城人民害之。复重作是念：舍卫国人有何过失于我等？当取王宫官属尽取杀之。

尔时，世尊以知龙王心中所念，告目连曰：“汝今当救波斯匿王，无令为难陀、优槃难陀龙王所害。”

目连对曰：“如是，世尊！”

是时，目连受佛教诫，礼世尊足，便退而去；在王宫上，结跏[^26]趺坐，令身不现。是时，二龙王雷吼霹雳，暴风疾雨，在王宫上，或雨瓦石，或雨刀剑；未堕地之顷，便为优钵莲华在虚空中。是时，龙王倍复瞋恚，雨大高山于宫殿上；是时，目连复化使作种种饮食。是时，龙王倍复瞋恚炽盛，雨诸刀剑；是时，目连复化使作极好衣裳。是时，龙王倍复瞋恚，复雨大沙砾石，在波斯匿王[^27]宫上；未堕地之顷，便化作七宝。

是时，波斯匿王见宫殿中雨种种七宝，欢喜踊跃，不能自胜，便作是念：阎浮里内有德之人，无复过我，唯除如来。所以然者，我家中种粳米一根上生，收拾得一斛米，饭以甘蔗之浆，极为香美。今复于宫殿上雨七宝，我便能作转轮圣王[^28]乎！是时，波斯匿王领诸婇女收摄七宝。

是时，二龙王自相谓言：“今将有何意？我等来时欲害波斯匿王；今日变化乃至于斯，所有力势今日尽现，犹不能动波斯匿王毫厘[^29]之分。”

是时，龙王见大目揵连在宫殿上，结跏[^30]趺坐，正身正意，形不倾斜；见已，便作是念：此必是大目连之所为也。是时，二龙王以见目连，便退而去。是时，目连见龙王[^31]去，还舍神足；至世尊所，头面礼足，在一面坐。

时，波斯匿王便作是念：今此种种饮食不应先食，当先奉上如来，然后自食。是时，波斯匿王即车载珍宝，及种种饮食，往至世尊所：“昨日天雨七宝及此饮食，唯愿纳受！”

尔时，大目挞连去如来不远，佛告王曰：“汝今可持七宝饮食之具，与大目连。所以然者，蒙目连恩，得更生[^32]圣贤之地。”

波斯匿王白佛言：“有何因缘，言我更生？”

世尊告曰：“汝朝不至我所，欲得听法乎？尔时，有二人亦来听法。王生此念：我于此国界，最为豪尊，众人所敬，然此二人为从何来？见我不起承迎。”

时王白佛：“实然，世尊！”

世尊告曰：“此亦非人，乃是难陀、优槃难陀龙王；彼知王意，自相谓言：‘我等无过于此人王，何故反来害我？要当方宜灭此国界。’我等寻知龙王心中所念，即敕目连：今可救波斯匿王，无令为龙所害也。即受我教，在宫殿上，隐形不现，作此变化。是时，龙王极怀瞋恚，雨沙砾石于宫殿上，未堕地之顷，化作七宝、衣裳、饮食之具。由此因缘，大王！今日便为更生。”

是时，波斯匿王便怀恐怖，衣毛皆竖；前跪膝行至如来前，而白佛言：“唯愿世尊恩垂过厚，得济生命！”复礼目连足，头面礼敬：“蒙尊之恩，得济生命！”

尔时，国王便说此偈：

“唯尊寿无穷，长夜护其命；

度脱苦穷厄，蒙尊得脱难。”

是时，波斯匿王以天香、华散如来身，便作是说：“我今持此七宝奉上三尊，唯愿纳受！”头面礼足，绕佛三匝，便退而去。

是时，世尊便作是念：此四部之众多有懈怠，皆[^33]不听法；亦不求方便，使身作证；亦不复求未获者获，未得者得；我今宜可使四部之众渴仰于法。尔时，世尊不告四部之众，复不将侍者，如屈伸[^34]臂顷，从祇桓[^35]不现，往至三十三天。

尔时，释提桓因遥见世尊来，将诸天众，前迎世尊；头面礼足，请令就座，并作是说：“善来，世尊！久违觐省。”

是时，世尊便作是念：我今当以神足之力自隐形体，使众人不见我为所在。尔时，世尊复作是念：我今于三十三天，化身极使广大。

尔时，天上善法讲堂有金石纵广一由旬；尔时，世尊石上结跏趺坐[^36]，遍满石上。尔时，如来母摩耶[^37]将诸天女至世尊所，头面礼足，在一面坐，并作是说：“违奉甚久，今来至此，实蒙大幸，渴仰思见，佛今日方来。”是时，母摩耶头面礼足已，在一面坐；释提桓因亦礼如来足，在一面坐；三十三天礼如来足，在一面坐。是时，诸天之众见如来在彼增益天众，减损阿须伦。

尔时，世尊渐与彼诸天之众说于妙论，所谓论者：施论、戒论、生天之论，欲不净想，淫为秽恶，出要为乐。尔时，世尊以见诸来大众及诸天人心开意解，诸佛世尊常所说法：苦、集[^38]、尽、道，普与诸天说之，各于座上，诸尘垢尽，得法眼净。复有十八亿天女之众而见道迹[^39]，三万六千天众得法眼净。是时，如来母即从座起，礼如来足，还入宫中。

尔时，释提桓因白佛言：“我今当以何食饭如来乎？为用人间之食？为用自然天食？”

世尊告曰：“可用人间之食用饭[^40]如来。所以然者，我身生于人间，长于人间，于人间得佛。”

释提桓因白佛言：“如是，世尊！”是时，释提桓因复白佛言：“为用天上时节？为用人间时节？”

世尊告曰：“用人间时节。”

对曰：“如是，世尊！”

是时，释提桓因即以人间之食，复以人间时节饭食如来。

尔时，三十三天各各自相谓言：“我等今见如来竟日饭食。”

是时，世尊便作是念：我今当入如是三昧，欲使诸天进便进，欲使诸天退便退。是时，世尊以入此三昧，进、却诸天，随其时宜。

是时，人间四部之众不见如来久；往至阿难所，白阿难言：“如来今为所在？渴仰欲见。”

阿难报曰：“我等亦复不知如来所在！”

是时，波斯匿王、优填王至阿难所，问阿难曰：“如来今日竟为所在？”

阿难报曰：“大王！我亦不知如来所在！”

是时，二王思睹如来，遂得苦患。尔时，群臣至优填王所，白优填王曰：“今为所患？”

时王报曰：“我今以愁忧成患。”

群臣白王：“云何以愁忧成患？”

其王报曰：“由不见如来故也。设我不见如来者，便当命终。”

是时，群臣便作是念：当以何方便，使优填王不令命终？我等宜作如来形像。是时，群臣白王言：“我等欲作形像，亦可恭敬承事作礼。”

时，王闻此语已，欢喜踊跃，不能自胜，告群臣曰：“善哉！卿等所说至妙。”

群臣白王：“当以何宝作如来形像？”

是时，王即敕国界之内诸奇巧师匠，而告之曰：“我今欲作形像。”

巧匠对曰：“如是，大王！”

是时，优填王即以牛头栴檀作如来形像，高五尺。

是时，波斯匿王闻优填王作如来形像高五尺而供养。是时，波斯匿王复召国中巧匠，而告之曰：“我今欲造如来形像，汝等当时办之。”时，波斯匿王而生此念：当用何宝，作如来形像耶？斯须，复作是念：如来形体，黄如天金，今当以金作如来形像。是时，波斯匿王纯以紫磨金[^41]作如来像，高五尺。尔时，阎浮里内始有此二如来形像。

是时，四部之众往至阿难所，白阿难曰：“我等渴仰于如来，所思欲觐尊；如来今日竟为所在？”

阿难报曰：“我等亦复不知如来所在。但今共至阿那律所而问此义，所以然者，尊者阿那律天眼第一，清净无瑕秽；彼以天眼见千世界、二千世界、三千大千世界，彼能知见。”

是时，四部之众共阿难往至阿那律所，白阿那律曰：“今此四部之众来至我所，而问我曰：‘今日如来竟为所在？’唯愿尊者以天眼观如来今为所在！”

是时，尊者阿那律报曰：“汝等且止！吾今欲观如来竟为所在。”

是时，阿那律正身正意，系念在前，以天眼观阎浮里内而不见之；复以天眼观瞿[^42]耶尼、弗于逮、郁单曰而不见之；复观四天王[^43]、三十三天、艳天、兜术天、化自在天、他化自在天，乃至观梵天而不见之；复观千阎浮地、千瞿耶尼、千郁单曰、千弗于逮、千四天王、千艳天、千兜术天、千化自在天、千他化自在天、千梵天，而不见如来；复观三千大千刹土而复不见。即从座起，语阿难曰：“我今已观三千大千刹土而不见之。”

是时，阿难及四部之众默然而止。阿难作是念：如来将不般涅槃乎？

是时，三十三天各各自相谓言：“我等快得善利，唯愿七佛常现于世，天及世人多所润益！”或有天子[^44]而作是语：“且置七佛，但使有六佛者，此亦甚善。”或有天子言：“但使有五佛。”或言：“四佛。”或言：“三佛。”或言：“二佛出现世者，多所润益。”

时，释提桓因告诸天曰：“且置七佛，乃至二佛，但使今日释迦文佛久住世者，则多所饶益。”

尔时，如来意欲使诸天来，诸天便来，意欲使诸天去，诸天便去。是时，三十三天各各自相谓言：“如来何故竟日而食？”

是时，释提桓因告三十三天曰：“如来今日食以人间时节，不用天上时节。”

是时，世尊已[^45]经三月，便作是念：阎浮里人四部之众不见吾久，甚有虚渴之想；我今当舍神足，使诸声闻知如来在三十三天。是时，世尊即舍神足。

时，阿难往阿那律所，白阿那律言：“今四部之众甚有虚渴，欲见如来。然，今如来不取灭度乎？”

是时，阿那律语阿难曰：“昨夜有天来至我所，云：‘如来在三十三天善法讲堂。’汝今且止！吾今欲观如来所在。”是时，尊者阿那律即结跏[^46]趺坐，正身正意，心不移动，以天眼观三十三天，见世尊在辟[^47]方一由旬石上坐。是时，阿那律即从三昧起，语阿难曰：“如来今在三十三天与母说法。”

是时，阿难及四部之众欢喜踊跃，不能自胜。是时，阿难问四部众曰：“谁能堪任至三十三天问讯如来？”

阿那律曰：“今尊者目连神足第一，愿屈神力往问讯佛。”

是时，四部之众白目连曰：“今日如来在三十三天，唯愿尊者持四部姓名，问讯如来！又持此义往白如来：‘世尊在阎浮里内世间得道，唯屈威神还至世间！’”

目连报曰：“甚善！诸贤！”

是时，目连受四部之教，屈伸[^48]臂顷，往至三十三天，到如来所。是时，释提桓因及三十三天遥见目连来，诸天各生此念：正是僧使，若当是诸王之使。是时，诸天皆起往迎：“善来，尊者！”

是时，目连遥见世尊与无央数之众而为说法；见已，生此念：世尊在此天中，亦复烦闹。目连往至世尊所，头面礼足，在一面立。

尔时，目连白佛言：“世尊！四部之众问讯如来：起居轻利，游步康强！”又白此事：“如来生长阎浮里内，于世间得道；唯愿世尊还来至世间，四部虚渴，欲见世尊！”

世尊告曰：“使四部之众进业无倦。云何，目连！四部之众游化劳乎？无斗讼耶？外道异学无触娆乎？”

目连报曰：“四部之众行道无倦。”

“但，目连！汝向者作是念言：如来在此亦烦闹。此事不然；所以然者，我说法时亦不经久，设我作是念：欲使诸天来，诸天[^49]便来；欲使诸天不来，诸天则不来。目连！汝还世间，却后七日，如来当往僧迦尸国[^50]大池水侧。”

是时，目连屈伸[^51]臂顷，还诣舍卫城祇树给孤独园；往诣四部众，而告之曰：“诸贤当知，却后七日，如来当来下至阎浮里地僧迦尸大池水侧。”

尔时，四部众闻此语已，欢喜踊跃，不能自胜。是时，波斯匿王、优填王、恶生王、优陀延王、频毗娑罗王，闻如来却后七日，当至僧迦尸国大池水侧，极怀欢喜，不能自胜。是时，毗舍离[^52]人民之众，迦毗罗越释种，拘夷罗越人民之众，闻如来当来至阎浮里地；闻已，欢喜踊跃，不能自胜。

尔时，波斯匿王[^53]集四种之兵，诣池水侧，欲见世尊。是时，五王皆集兵众往世尊所，欲得觐省如来。及人民之众，迦毗罗越释皆悉往世尊所；及四部之众，皆悉往世尊所，欲得见如来。

尔时，临七日头，释提桓因告自在天子曰：“汝今从须弥山顶至僧迦尸池水，作三道路，观如来不用神足至阎浮地。”

自在天子报曰：“此事甚佳，正尔时办。”尔时，自在天子即化作三道金、银、水精。是时，金道当在中央，夹[^54]水精道侧、银道侧，化作金树。当于尔时，诸神妙尊天，七日之中皆来听法。

尔时，世尊与数千万众前后围绕，而为说法，说：“五盛阴苦。云何为五？所谓色、痛[^55]、想、行、识。云何为色阴？所谓此四大身，是四大所造色，是谓名为色阴也。

“彼云何名为痛阴？所谓苦痛、乐痛、不苦不乐痛，是谓名为痛阴。

“彼云何名想阴？所谓三世共会，是谓名为想阴。

“彼云何名为行阴？所谓身行、口行、意行，此名行阴。

“彼云何名为识阴？所谓眼、耳、鼻、口、身、意识[^56]，此名识阴。

“彼云何名为色？所谓色者，寒亦是色，热亦是色，饥亦是色，渴亦是色。

“云何名为痛？所谓痛者，痛者名觉。为觉何物？觉苦、觉乐、觉不苦不乐，故名为觉也。

“云何名为想？所谓想者，想亦是知；知青、黄、赤[^57]、白、黑，知苦乐，故名为知。

“云何名为行？所谓行者，能有所成，故名为行。为成何等？或成恶行，或成善行，故名为行。

“云何名为识？所谓识者[^58]，识别是非，亦识诸味，此名为识也。

“诸天子当知，由[^59]此五盛阴，知三恶道、天道、人道；此五盛阴灭，便知有涅槃之道。”尔时，说此法时，有六万天人得法眼净。

尔时，世尊与诸天人说法已，即从座起，诣须弥山顶，便[^60]说此偈：

“汝等当勤学，于佛法圣众；

当灭死迳路，如人钩调象。

若能于此法，而无懈怠者；

便当尽生死，无有苦原本。”

尔时，世尊说此偈已，便诣中道。是时，梵天在如来右处银道侧，释提桓因在水精道侧；及诸天人在虚空中散华烧香，作倡伎乐，娱乐如来。

是时，优钵华色[^61]比丘尼闻如来今日当至阎浮提僧迦尸池水侧；闻已，便生此念：四部之众、国王、大臣、国中人民，靡不往者，设我当以常法往者，此非其宜；我今当作转轮圣王形容，往见世尊。是时，优钵华色比丘尼还隐其形，作转轮圣王形，七宝具足；所谓七宝者，轮宝、象宝、马宝、珠宝、玉女宝、典兵宝、典藏宝，是谓七宝。

尔时，尊者须菩提在罗阅城耆阇崛山中，在一山侧缝衣裳。是时，须菩提闻世尊今日当来至阎浮里地，四部之众靡不见者：我今者宜可时往问讯礼拜如来。尔时，尊者须菩提便舍缝衣之业，从座起，右脚着地；是时，彼复作是念：此如来形，何者是世尊？为是眼、耳、鼻、口、身、意乎？往见者复是地、水、火、风种乎？一切诸法皆悉空寂，无造、无作。如世尊所说偈言：

“若欲礼佛者，及诸最胜者；

阴持入[^62]诸种，皆悉观无常。

曩昔过去佛，及以当来者；

如今现在佛，此皆悉无常。

若欲礼佛者，过去及当来；

说于现在中，当观于空法。

若欲礼佛者，过去及当来；

现在及诸佛，当计于无我。”

此中无我、无命、无人、无造作，亦无形容有教、有授者，诸法皆悉空寂。何者是我？我者无主。我今归命真法之聚[^63]！尔时，尊者须菩提还坐缝衣。

是时，优钵华色比丘尼作转轮圣王形，七宝导从，至世尊所。是时，五国王遥见转轮圣王来，欢喜踊跃，不能自胜；自相谓言：“甚奇！甚特！世间出二珍宝：如来、转轮圣王。”

尔时，世尊将数万天人从须弥山顶来，至池水侧。是时，世尊举足蹈地，此三千大千世界六变震动。是时，化转轮圣王渐渐至世尊所；诸小国王及人民之类各各避之。是时，化圣王觉知以近世尊，还复本形，作比丘尼，礼世尊足。五王见已，各自称怨，自相谓言：“我等今日极有所失，我等先应见如来；然，今此比丘尼先见之。”

是时，比丘尼至世尊所，头面礼足，而白佛言：“我今礼最胜尊，今日先得觐省[^64]；我优钵花色比丘尼是如来弟子。”

尔时，世尊与彼比丘尼而说偈言：

“善业[^65]以先礼，最初无过者；

空无解脱门，此是礼佛义。

若欲礼佛者，当来及过去；

当观空无法，此名礼佛义。”

是时，五王及人民之众不可称计，往至世尊所，各自称名。“我是迦尸国王波斯匿。”“我是拔耆[^66]国王，名曰优填。”“我是五都人民之主，名曰恶生。”“我是南海之主，名优陀延。”“我是摩竭国频毗娑罗王。”尔时，十一那术[^67]人民云[^68]集，及四部之众、最尊长者千二百五十人，往至世尊所，头面礼足，在一面立。

尔时，优填王手执牛头栴檀像，并以偈向如来说：

“我今欲所问，慈悲护一切；

作佛形像者，为得何等福？”

尔时，世尊复以偈报曰：

“大王今听之，少多演其义；

作佛形像者，今当粗说之。

眼根初不坏，后得天眼视；

白黑而分明，作佛形像德。

形体常[^69]完具，意正不迷惑；

势力倍常人，造佛形像者。

终不堕恶趣，终辄生天上；

于彼作天王，造佛形像福。

余福不可计，其福不思议；

名闻遍四远，造佛形像福。

“善哉！善哉！大王！多所饶益，天、人蒙佑。”

尔时，优填王极怀欢悦，不能自胜。

尔时，世尊与四部众及与五王演说妙论，所谓论者：施论、戒论、生天之论，欲不净想，漏为大患，出要为妙。尔时，世尊以知四部之众心开意解，诸佛世尊常所说法：苦、集[^70]、尽、道，尽与彼说之。尔时座上，天及人民六万余人，诸尘垢尽，得法眼净。

尔时，五王白世尊言：“此处福妙最是神地，如来始从忉利[^71]天来下至此说法；今欲建立此处，使永存不朽。”

世尊告曰：“汝等五王！于此处造立神寺，长夜受福，终不朽败。”

诸王报曰：“当云何造立神寺？”

尔时，世尊伸[^72]右手，从地中出迦叶如来寺；视五王而告之曰：“欲作神寺者，当以此为法。”

尔时，五王即于彼处起大神寺。

尔时，世尊告诸比丘：“诸过去恒沙如来翼从多少，亦如今日而无有异。正使当来诸佛世尊翼从多少，亦如今日而无有异。今此经名游天法本。如是，诸比丘！当作是学！”

尔时，四部之众及五国王闻佛所说，欢喜奉行！

[^1]: 未曾闻者……即解甚深之义：汉译《南传大藏经·增支部经典三·五集·金毗罗品·二百二》译作“闻所未闻、净其已闻、断其所惑、正其所见、彼心欢喜”。

[^2]: 杨枝：又作齿木，用来刮舌、清洁牙齿。

[^3]: 生藏：指胃，因贮存待消化的食物，故称。

[^4]: 伸：高丽藏原作“申”，今依据宋、元、明三种藏经改。

[^5]: 授：高丽藏原作“受”，今依据宋、元、明三种藏经改。

[^6]: 云：高丽藏原作“运”，今依据宋、元、明三种藏经改。

[^7]: 头：高丽藏原无此字，今依据宋、元、明三种藏经补上。

[^8]: 凌虚：高丽藏原作“陵易”，今依据宋、元、明三种藏经改。

[^9]: 此：高丽藏原无此字，今依据宋、元、明三种藏经补上。

[^10]: 凌：高丽藏原作“陵”，今依据宋、元、明三种藏经改。

[^11]: 大迦叶：又作摩诃迦叶、大迦叶波、大迦摄，略作迦叶，八十大长老之一。佛陀曾让与半座、授与粪扫衣，被佛陀赞誉为诸弟子中“十二头陀，难得之行”之第一比丘。

[^12]: 座：高丽藏原作“坐”，今依据宋、元、明三种藏经改。本经下文同。

[^13]: 尊者：高丽藏原无此二字，今依据宋、元、明三种藏经补上。

[^14]: 迦旃延：又作摩诃迦多衍那、摩诃迦旃延、大迦旃延，意为大剪剔种男，为西印度阿槃提国人。为八十大长老之一，被佛陀赞誉为诸弟子中“善分别义，敷演道教”之第一比丘。

[^15]: 优陀夷：又作乌陀夷，出家前为净饭王之臣，曾受命前去劝阻释迦太子出家修道，后随佛陀出家。八十大长老之一，被佛陀赞誉为诸弟子中“善能劝导，福度人民”之第一比丘。

[^16]: 大目揵连：又作摩诃目犍连、大目乾连、大目连、目连、目犍连、目挞连，为摩揭陀国王舍城外拘律陀村人，婆罗门种，自幼与舍利弗交厚，先依外道修学，后皈依佛陀出家证果，与舍利弗同为佛陀的一双上首弟子，被佛陀赞誉为诸弟子中“神通第一”。

[^17]: 伸：高丽藏原作“申”，今依据宋、元、明三种藏经改。

[^18]: 到：此字之前，高丽藏原有一“至”字，为衍文，今依据宋、元、明三种藏经删去。

[^19]: 焰：高丽藏原作“炎”，今依据宋、元、明、圣四种藏经改。

[^20]: 伸：高丽藏原作“申”，今依据宋、元、明三种藏经改。

[^21]: 无央数：表示极大或不可数之数。

[^22]: 里：高丽藏原作“利”，今依据宋、元、明三种藏经改。

[^23]: 今：高丽藏原作“令”，今依据宋、元、明三种藏经改。

[^24]: 迦夷：又作迦尸，位于中印度，古印度十六大国之一。

[^25]: 便退：高丽藏原作“即便”，今依据宋、元、明三种藏经改。

[^26]: 跏：高丽藏原作“加”，今依据宋、元、明、圣四种藏经改。

[^27]: 王：高丽藏原无此字，今依据宋、元、明、圣四种藏经补上。

[^28]: 转轮圣王：又作转轮王，拥有七宝（轮、象、马、珠、女、居士、主兵臣），具足四德（长寿、无疾病、容貌出色、宝藏丰富），身具三十二相；正法治世，轮宝飞转时，所到之处四方皆服。

[^29]: 厘：高丽藏原作“牦”，今依据圣藏改。

[^30]: 跏：高丽藏原作“加”，今依据宋、明、圣三种藏经改。

[^31]: 王：高丽藏原无此字，今依据圣藏补上。

[^32]: 更生：即重生、新生。

[^33]: 皆：高丽藏原作“替”，今依据宋、元、明三种藏经改。

[^34]: 伸：高丽藏原作“申”，今依据碛砂藏改。

[^35]: 祇桓：又作祇洹，即祇树给孤独园，又简称祇园。

[^36]: 结跏趺坐：又作跏趺坐，指两腿双盘而坐。跏，高丽藏原作“加”，今依据宋、明、圣三种藏经改。

[^37]: 摩耶：又作摩诃摩邪、摩诃摩耶，意译大幻化，为古印度迦毗罗卫城净饭王之妃，于蓝毗尼园生下悉达多太子，七日后逝世，其死后生于兜率天。

[^38]: 集：高丽藏原作“习”，今依据元、明二种藏经改。

[^39]: 见道迹：又作见迹，即见道、见谛。

[^40]: 饭：高丽藏原作“食”，今依据宋、元、明三种藏经改。

[^41]: 紫磨金：又作紫磨黄金，即紫色无垢浊之上品金。

[^42]: 瞿：高丽藏原作“拘”，今依据宋、元、明三种藏经改。

[^43]: 四天王：即四天王天。

[^44]: 子：高丽藏原无此字，今依据宋、元、明三种藏经补上。

[^45]: 已：高丽藏原作“以”，今依据圣藏改。

[^46]: 跏：高丽藏原作“加”，今依据宋、明、圣三种藏经改。

[^47]: 辟：高丽藏原作“壁”，今依据宋、元、明三种藏经改。

[^48]: 伸：高丽藏原作“申”，今依据碛砂藏改。

[^49]: 诸天：高丽藏原无此二字，今依据宋、元、明三种藏经补上。

[^50]: 僧伽尸国：又作僧迦奢国、僧伽施国、僧迦舍国，中印度恒河流域之古国名。僧迦尸，意为光明。

[^51]: 伸：高丽藏原作“申”，今依据碛砂藏改。

[^52]: 毗舍离：又作毗耶离、吠舍厘，此都城位于中印度，在恒河北岸，为离车族集居地。

[^53]: 王：高丽藏原无此字，今依据圣藏补上。

[^54]: 夹：高丽藏原作“侠”，今依据元、明二种藏经改。

[^55]: 痛：即受。

[^56]: 识：高丽藏原无此字，今依据宋、元、明三种藏经补上。

[^57]: 赤：高丽藏原无此字，今依据圣藏补上。

[^58]: 者：高丽藏原无此字，今依据宋、元、明三种藏经补上。

[^59]: 由：高丽藏原无此字，今依据宋、元、明三种藏经补上。

[^60]: 便：高丽藏原无此字，今依据宋、元、明三种藏经补上。

[^61]: 优钵华色：比丘尼之名，又作优钵罗色，意译为莲花色，被佛陀赞誉为诸弟子中“神足第一，感致诸神”之第一比丘尼。

[^62]: 阴持入：即五阴、十八界、十二入。

[^63]: 真法之聚：指三皈依中的法的集合。

[^64]: 今日先得觐省：关于佛从三十三天下来，谁是第一个见佛、礼佛的问题，与本经相关叙述不同的是，汉译《南传大藏经·小部经典十二（本生经七）·第十三篇·四八三·舍罗婆鹿本生谭》另有说法，节略如下：“当佛立于阶梯最后之阶时，长老舍利弗首先第一拜佛，然后其他诸人拜佛。佛于如斯群集诸人之中自思：‘目犍连以有神通力有名，优婆离以善保持戒律有名，然舍利弗具有大智之事，一般尚未遍知。除予之外，实际无有具与彼同等智慧者，予将于一般众中示知彼有智慧之事。’”

[^65]: 善业：指须菩提。

[^66]: 耆：高丽藏原作“嗟”，今依据宋、元、明三种藏经改。

[^67]: 那术：又作那由他，意为兆，印度数量名称。

[^68]: 云：高丽藏原作“运”，今依据宋、元、明三种藏经改。

[^69]: 常：高丽藏原作“当”，今依据宋、元、明、圣四种藏经改。

[^70]: 集：高丽藏原作“习”，今依据元、明二种藏经改。

[^71]: 忉利：高丽藏原作“兜术”，今依据元、明二种藏经改。

[^72]: 伸：高丽藏原作“申”，今依据碛砂藏改。

