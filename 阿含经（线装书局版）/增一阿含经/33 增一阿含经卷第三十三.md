# 增一阿含经卷第三十三



## 等法品第三十九



### 三四五

闻如是：

一时，佛在舍卫国祇树给孤独园。

尔时，世尊告诸比丘：“若有比丘成就七法者，于现法中受乐无穷，欲得尽漏，便能获之[^1]。云何为七法？于是，比丘知法、知义、知时，又能自知，复能知足，亦复知入众中，观察众人[^2]，是谓七法。

“云何比丘知法？于是，比丘知法，所谓契经[^3]、祇夜、偈、因缘、譬喻、本末、广演[^4]、方等、未曾有、广普[^5]、授决、生经。若有比丘不知法者，不知十二部经，此非比丘也[^6]。以其比丘能解了法故，名为知法。如是，比丘解了于法。

“云何比丘解了于义？于是，比丘知如来机趣，解了深义，无所疑难[^7]。若有比丘不解了义者，此非比丘也。以其比丘能知深义故，名为解义也。如是，比丘能分别义。

“云何比丘知其时宜？于是，比丘知其时节，可修观时便修观，可修止时便修止，可默知默，可行知行，可诵知诵，可授前人便授前人，可语知语[^8]。若有比丘不知此者，不知止观、进止之宜，此非比丘。若复比丘知其时节，不失时宜，此名为随其方宜。如是，比丘知其时宜。

“云何比丘自能修己？于是，比丘能自知己：‘我今有此见闻念知，有如是智慧，行步进止恒随正法[^9]。’若有比丘不能自知智慧之宜，出入行来，此非比丘也。以其比丘能自修己进止之宜，此名为自修己行。是谓比丘能自知己。

“云何比丘自知止足？于是，比丘能自筹量睡眠、觉寤、坐卧、经行、进止之宜，皆能知止足[^10]。若有比丘不能知是者，则非比丘也。以其比丘能解了此故，名为知足。如是，比丘名为知足。

“云何比丘知入大众？于是，比丘分别大众；此是刹利种，此是婆罗门众，此是长者众，此是沙门众，我当以此法，宜则适彼众中，可语可默，皆悉知之[^11]。若有比丘不知入众，此非比丘。以其比丘知入大众故，名为知入众也。是谓比丘知入大众也。

“云何比丘知众人根元[^12]？比丘当知，有二人。云何为二？彼或有一人，欲往至园中亲觐比丘；彼第二人不喜至彼观见比丘。彼人欲至园中亲觐比丘者，此人最为上。

“比丘！复有二人。云何为二？彼一人虽至比丘所，然不问其宜；彼第二人亦不往至寺中见比丘。彼至寺人最为第一。

“比丘！复有二人。云何为二？彼一人至比丘所问讯时宜；彼第二人不至比丘所问讯时宜。彼人至寺者，最尊第一，出彼人上。

“比丘！复有二人。云何为二？彼一人至比丘所，至心听法；彼第二人不至比丘所，不至心听法。彼至心听法者，于彼人最为第一。

“比丘！复有二人。云何为二？彼有一人能观察法，受持讽诵；彼第二人，不能受持讽诵。彼人受持讽诵者，于此人上，最为第一。

“比丘！复有二人。云何为二？彼有一人，闻法解其义；彼第二人，闻法不解其义。彼人闻法解义者，于此人最尊第一。

“比丘！复有二人。云何为二？彼有一人闻法，法法[^13]成就；彼第二人不闻法，法不成就。彼人法法成就者，于此人第一。

“比丘！复有二人。云何为二？彼一人闻法能堪忍修行，分别护持正法；第二人不能堪忍修行其法。彼能修行法者，于此诸人最尊第一。犹如牛有酪，由酪有酥，由酥有醍醐，醍醐[^14]最为第一，无能及者。此亦如是，若有人能修行者，此人最为第一，无能及者，是谓比丘观察人根。若有人不了此者，则非比丘也。以其比丘闻法分别其义者，此为最上，如是，比丘观察人根。若有比丘成就七法者，于现法中快乐无为，意欲断漏亦无有疑。是故，比丘！当求方便，成此七法。如是，比丘！当作是学！”

尔时，诸比丘闻佛所说，欢喜奉行！


### 三四六

闻如是：

一时，佛在舍卫国祇树给孤独园。

尔时，世尊告诸比丘：“三十三天昼度树[^15]，本纵广五十由旬，高百由旬，东、西、南、北荫覆五十由旬，三十三天在彼四月自相娱乐。比丘当知，或有是时，彼昼度树华叶凋落，萎黄在地。尔时，诸天见此瑞应，普怀欢喜，欣情内发：‘此树不久当更生华实。’

“比丘当知，或有是时，彼树华实皆悉凋落，捐弃在地。是时，三十三天倍复欢喜，自相谓言：‘此树不久当作灰色。’

“比丘当知，复经历数时，彼树便作灰色。是时，三十三天已见此树而作灰色，甚怀喜悦，自相谓言：‘而今此树已作灰色，不久当生罗网。’

“是时，三十三天见此昼度树已生罗网，不久当生雹节。尔时，三十三天见已，复怀欢喜：‘此树今日已生雹节，不久当复开敷。’

“比丘当知，三十三天已见此树渐渐开敷，各怀欢喜：‘此树已[^16]渐渐开敷，不久当尽着华。’

“比丘当知，或有是时，彼树普悉开敷，皆怀欢喜：‘此树今日皆悉着华。’尔时，此香逆风，百由旬内无不闻香者。尔时，诸天四月之中于彼自相娱乐，乐不可计。

“此亦如是，若贤圣弟子意欲出家学道时，如似彼树始欲凋落。

“复次，贤圣弟子捐弃妻财，以信坚固，出家学道，剃除须发，如似彼树叶落在地。

“比丘当知，若贤圣弟子无贪欲想，除不善法，念持欢喜，游志初[^17]禅，似彼昼度树而作灰色。

“复次，贤圣弟子有觉、有观息，内有欢喜，专其一心，无觉、无观，游心二禅，如似彼树而生罗网。

“复次，贤圣弟子念而有护，自觉身有乐，诸贤圣所求[^18]，护念具足，游心[^19]三禅，如似彼树而生雹节。

“复次，贤圣弟子苦乐已尽，先无愁忧，无苦无乐，护念清净，游志四禅，如似彼树渐渐开敷。

“复次，贤圣弟子尽有漏，成无漏心解脱、智慧解脱，于[^20]现法中而自娱乐：生死已尽，梵行已立，所作已办，更不复受胎，如实知之。如似彼树皆悉敷花。

“是时，贤圣弟子戒德之香，遍闻四远，无不称誉者，四月之中而自娱乐，游心四禅，具足行本。是故，诸比丘！当求方便，成戒德之香。如是，比丘！当作是学！”

尔时，诸比丘闻佛所说，欢喜奉行！


### 三四七

闻如是：

一时，佛在舍卫国祇树给孤独园。

尔时，世尊告诸比丘：“我今当说七事水喻，人亦如是。谛听！谛听！善思念之。”

诸比丘对曰：“如是，世尊！”

世尊告曰：“彼云何七事水喻而似人？犹如有人没在水底，如复有人暂出水还没，如复有人出水观看，如复有人出头而住，如复有人于水中行，如复有人出水而欲到彼岸，如复有人已到彼岸。是谓，比丘！七事水喻出现于世。

“彼云何人没在水底而不得出？于是，或有一人，不善之法遍满其体，当经历劫数，不可疗治，是谓此人没在水底[^21]。

“彼何等人出水还没？或有一人信根渐薄，虽有善法而不牢固，彼身、口、意行善，后复身、口、意行不善法，身坏命终，生地狱中，是谓此人出水还没[^22]。

“彼何等人出水观看？于是，或有人有信善根，身、口、意行，更不增益其法，自守而住，彼身坏命终，生阿须伦中，是谓此人出水而观[^23]。

“彼何等人出水住者？于是，或有人有信精进，断三结使，更不退转，必至究竟成无上道，是谓此人出水而住[^24]。

“彼何等人欲渡水者[^25]？于是，或有人信根精进，恒怀惭愧，断三结使，淫、怒、痴薄，来[^26]至此世而断苦际，是谓此人欲渡水者。

“彼何等人欲至彼岸[^27]？或有人信根精进，断下五结，成阿那含，即彼般涅槃，更不来此世，是谓此人欲至彼岸者也。

“何等人已至彼岸者？于是，或有一人，信根精进而怀惭愧，尽有漏成无漏，于现法中而自娱乐：生死已尽，梵行已立，所作已办，更不复受胎，如实知之。于此无余涅槃界而般涅槃，是谓此人已渡彼岸者也。

“是谓，比丘！有此七人水喻向汝等说。诸佛世尊所应修行接度人民，今已施行。当在闲居静处，若在树下，当念坐禅，勿起懈怠，此是我之教诲！”

尔时，诸比丘闻佛所说，欢喜奉行！


### 三四八

闻如是：

一时，佛在舍卫国祇树给孤独园。

尔时，世尊告诸比丘：“圣王在远国治化，七法成就，不为怨家盗贼所擒获。云何为七？然彼城郭极为高峻，修治齐整，是谓彼王先成就第一之法。复次，彼城门户牢固，是谓彼城成就第二法。复次，彼城外堑极深且广，是谓此城成就第三之法。复次，彼城内多诸谷米，仓库盈满，是谓彼城成就第四之法。复次，彼城饶诸薪草，是谓彼城成就第五之法。复次，彼城多诸器杖，备诸战具，是谓彼城成就六法。复次，彼城主极聪明高才，豫知人情，可鞭则鞭，可治则治，是谓彼城成就七法，外境不能来侵。是谓，比丘！彼城国主成就此七法，外人不得娆近。

“此比丘亦复如是，若成就七法，弊魔波旬不得其便。云何为七？于是，比丘！戒律成就，威仪具足，犯小律尚畏，何况大者！是谓比丘成就此第一之法[^28]，弊魔波旬[^29]不得其便，犹如彼城，高广极峻，不可沮坏。

“复次，比丘！若眼见色，不起想著，亦不兴念，具足眼根，无所缺漏，而护眼根；耳声、鼻香、舌味、身触、意法，亦复如是，亦不起想，具足意根而无乱想，具足拥护意根。是谓比丘成就此第二法[^30]，弊魔波旬不得其便，如彼城郭，门户牢固。

“复次，比丘！多闻不忘，恒念思惟正法道教，昔所经历皆悉备知。是谓比丘成就此第三法[^31]，弊魔波旬不得其便，如彼城郭，外堑极深且广。

“复次，比丘！多诸方便，所有诸法，初善、中善、竟善，具足清净，得修梵行，是谓比丘成就此第四法[^32]，如彼城郭，多诸谷米，外寇不敢来侵。

“复次，比丘！思惟四增上心[^33]之法，亦不脱漏。是谓比丘成就此第五之法[^34]，弊魔波旬不得其便，如彼城郭，多诸薪草，外人不能来触娆。

“复次，比丘！得四神足，所为无难。是谓比丘成就此第六之法[^35]，弊魔波旬不得其便，如彼城内，器杖备具。

“复次，比丘！具能分别阴、入、界，亦复分别十二因缘所起之法。是谓比丘成就此七法[^36]，弊魔波旬不得其便，如彼城郭之主，聪明高才，可收则收，可舍则舍。

“今此比丘亦复如是，具知分别阴、持[^37]、入诸病，若有比丘成就此七法者，弊魔波旬终不得其便。是故，诸比丘！当求方宜，分别阴、持、入及十二因缘，不失次第，便度魔界，不处其中。如是，比丘！当作是学！”

尔时，诸比丘闻佛所说，欢喜奉行！


### 三四九

闻如是：

一时，佛在舍卫国祇树给孤独园。

尔时，世尊告诸比丘：“我今当说七神止处[^38]。汝等谛听！善思念之。”

诸比丘对曰：“如是，世尊！”

是时，世尊告诸比丘：“彼云何名为七神识住处？所谓众生若干种身若干种[^39]想，所谓人及天也[^40]；又复众生若干种身而有一想，所谓梵迦夷天也，初出现世[^41]；又复众生一身若干想，所谓光音天[^42]也；又复众生一身一想，所谓遍净天[^43]也；又复众生无量空，空处天也[^44]；又复众生无量识，识处天也[^45]；又复众生无有处，无有处天也[^46]。是谓，比丘！七识住处。我今已说七识处，诸佛世尊所可施行接度人民，今日已办，当在闲居树下，善修其行，勿有懈怠，此是我之教诲！”

尔时，诸比丘闻佛所说，欢喜奉行！


### 三五〇

闻如是：

一时，佛在舍卫国祇树给孤独园。

当于尔时，尊者均头身抱重患，卧在床褥，不能自起居。是时，均头便念：如来世尊今日不见垂愍，又遭重患，命在不久，医药不接。又闻世尊言：“一人不度，吾终不舍。”然今独见遗弃，将何苦哉！

尔时，世尊以天耳闻均头比丘作是称怨。是时，世尊告诸比丘：“汝等皆集至均头比丘所，问其所疾。”

诸比丘对曰：“如是，世尊！”

世尊将众多比丘渐渐至均头比丘房。是时，均头遥见如来来，即自投地。尔时，世尊告均头曰：“汝今抱患极为笃重，不须下床，吾自有座[^47]。”

尔时，世尊告均头曰：“汝所患为增为损，不增损乎？有能堪任受吾教也？”

是时，均头比丘白佛言：“弟子今日所患极笃，但有增无损也，所服药草，靡不周遍。”

世尊问曰：“瞻视[^48]病者竟为是谁？”

均头白言：“诸梵行来见瞻视。”

尔时，世尊告均头曰：“汝今堪与吾说七觉意[^49]乎？”

均头是时，三自称说七觉意名：“我今堪任于如来前说七觉意法。”

世尊告曰：“若能堪任向如来说，今便说之。”

是时，均头白佛言：“七觉意者。何等为七？所谓念觉意如来之所说，法觉意、精进觉意、喜觉意、猗觉意、定觉意、护觉意。是谓，世尊！有此七觉意者，正谓此耳！”

尔时，尊者均头说此语已，所有疾患，皆悉除愈，无有众恼。是时，均头白世尊言：“药中之盛，所谓此七觉意之法是也。欲言药中之盛者，不过此七觉意，今思惟此七觉意，所有众病皆悉除愈。”

尔时，世尊告诸比丘：“汝等受持此七觉意法，善念讽诵，勿有狐疑于佛、法、众者，彼众生类所有疾患皆悉除愈。所以然者，此七觉意甚难晓了；一切诸法皆悉了知，照明一切诸法，亦如良药疗治一切众病，犹如甘露食无厌足。若不得此七觉意者，众生之类流转生死。诸比丘！当求方便，修七觉意。如是，诸比丘！当作是学！”

尔时，诸比丘闻佛所说，欢喜奉行！


### 三五一

闻如是：

一时，佛在舍卫国祇树给孤独园。

尔时，世尊告诸比丘：“若转轮圣王出现世间时，便有七宝出现世间。所谓轮宝、象宝、马宝、珠宝、玉女宝、居士宝、典兵宝，是为七宝。是谓转轮圣王出现世时，便有此七宝流布世间。

“若如来出现世间时，便有七觉意宝出现世间。云何为七？所谓念觉意、法觉意、精进觉意、喜觉意、猗觉意、定觉意、护觉意，出现于世。若如来出现世间时，便有此七觉意宝出现世间。是故，诸比丘！当求方便，修此七觉意。如是，诸比丘！当作是学！”

尔时，诸比丘闻佛所说，欢喜奉行！


### 三五二

闻如是：

一时，佛在舍卫国祇树给孤独园。

尔时，世尊告诸比丘：“若转轮圣王出现世间，尔时便选择好地而起城郭，东、西十二由旬，南、北七由旬，土地丰熟，快乐不可言。尔时，彼城外郭，七重围绕，七宝厕其间。所谓七宝者，金、银、水精、琉璃、琥珀、玛瑙、![[../../images/00495.jpeg|20]]璖，是谓七宝。复有七宝堑绕彼七重，极为深广，人所难逾，其间皆有金沙。复有七宝树兼生其间；然彼树复有七种色：金、银、水精、琉璃、![[../../images/00011.jpeg|20]]璖、玛瑙、琥珀。然彼城中周匝有七重门，皆悉牢固，亦七宝所造。银门以金间施其间，金门以银间错其间，水精门以琉璃间错其间，琉璃门以水精间错其间，玛瑙门以琥珀间错其间，甚为快乐，实不可言。然彼城中四面有四浴池，一一浴池纵广一由旬，自然有水，金、银、水精所造。银池水[^50]冻，便成银宝，金池水冻，便成金宝，然转轮圣王以此为用。

“尔时，彼地城中有七种音声。云何为七？所谓贝声、鼓声、小鼓声、钟声、细腰鼓声、舞声、歌声，是谓七种声。尔时，人民以此恒相娱乐，然彼众生无有寒温，亦无饥渴，亦无疾病；然转轮圣王在世游化，成就此七宝及四神足[^51]，无有缺减，终无亡失。转轮圣王云何成就七宝？所谓轮宝、象宝、马宝、珠宝、玉女宝、居士宝、典兵宝。复有千子，极为勇猛，能降伏外寇；此阎浮里地不以刀杖化彼国。”

尔时，有一比丘白世尊言：“转轮圣王云何成就轮宝？”

世尊告曰：“是时，转轮圣王十五日清旦沐浴洗头，在大殿上玉女围绕。是时，轮宝千辐具足，从东方来而在殿前，光曜煌煌，非人所造，去地七仞[^52]，渐渐至王前住。转轮圣王见已，便作是说：‘吾从旧人边闻：转轮王十五日沐浴头、手，在殿上坐，是时轮宝自然从东方来在王前住。吾今当试此轮宝。’是时，转轮王以右手执轮宝，而作是说：‘汝今以法回转，莫以非法。’是时，轮宝自然回转，又在空中住；转轮圣王复将四部兵，亦在虚空中。是时，轮宝回向东方，转轮圣王亦从宝轮而去。若轮宝住时，是时转轮圣王所将之众，亦在中住。是时，东方粟散王[^53]及人民之类，遥见王来皆悉起迎。又以金钵盛碎银，银钵盛碎金，奉上转轮圣王，而白王言：‘善来，圣王！今此方域人民炽盛，快乐不可称计，唯愿大王当于中治化！’是时，转轮圣王告彼民曰：‘汝等当以法治化，莫以非法，亦莫杀生、窃盗、淫泆[^54]，慎莫非法治化。’是时，轮宝复移至南方、西方、北方，普绥化人民；还来至王治处，去地七仞[^55]而住。如是，比丘！转轮圣王成就此轮宝也。”

是时，比丘白世尊言：“转轮圣王云何成就象宝？”

世尊告曰：“比丘当知，转轮圣王于十五日中，沐浴澡洗在大殿上。是时，象宝从南方来，而有六牙，衣毛极白，七处齐整，皆以金、银、珍宝而挍饰之，能飞行虚空。尔时，转轮圣王见已，便作是念：今此象宝极为殊妙，世之希有，体性柔和，不行卒暴，我今当试此象宝。是时，转轮圣王清旦、日欲初出，乘此象宝，游四海外，治化人民。如是，转轮圣王成就象宝。”

是时，比丘白世尊言：“转轮圣王云何成就马宝？”

世尊告曰：“转轮圣王出现世时，是时马宝从西方来，毛衣极青，尾毛朱光，行不移动，能飞在虚空，无所挂碍；见已，极怀喜悦：‘此马宝实为殊妙，今当役之，又体性良善，无有暴疾；吾今当试此马宝。’是时，转轮圣王即乘此马，经四天下，治化人民，还来至王治处。如是，比丘！转轮圣王成就马宝。”

比丘白佛言：“复以何缘成就珠宝乎？”

世尊告曰：“于是，比丘！转轮圣王出现世时，是时珠宝从东方来，而有八角，四面有火光，长一尺六寸。转轮圣王见已，便作是念：此珠宝极为殊妙，吾今当试之。是时，转轮圣王夜半悉集四部之兵，以此摩尼[^56]宝举着高幢头，是时光明照彼国界十二由旬。尔时，城中人民之类，见此光已，各各自相谓言：‘日今已出，可理家事。’是时，转轮圣王在殿上普见人民已，还入宫中。是时，转轮圣王持此摩尼举着宫内，内外悉明，靡不周遍。如是，比丘！转轮圣王成就此珠宝也。”

尔时，比丘白佛言：“转轮圣王云何成就玉女宝？”

世尊告曰：“比丘当知，若转轮圣王出现世时，自然有此玉女宝现，颜貌端正[^57]，面如桃华色，不长不短，不白不黑，体性柔和，不行卒暴，口气作优[^58]钵华香，身作栴檀香；恒侍从圣王左右，不失时节，常以和颜悦色，视王颜貌。如是，比丘！转轮圣王成就此玉女之宝。”

是时，比丘白佛言：“转轮王云何成就居士宝？”

世尊告曰：“于是，比丘！转轮圣王出现世时，便有此居士宝出现世间，不长不短，身体红色，高才智达，无事不开，又得天眼通。是时，居士来至王所，而白王言：‘唯愿圣王延寿无穷！若王欲须金、银、珍宝者，尽当供给。’是时，居士以天眼观有宝藏者、无宝藏者，皆悉见之；王有所须宝，随时给施。是时，转轮圣王欲试彼居士；时，便将此居士度水，未至彼岸，便语居士言：‘我今欲须金、银、珍宝，正尔便办。’长者报曰：‘前至岸上当供给。’转轮圣王言：‘我今此间须宝，不须至岸上。’是时，居士即前长跪叉手向水，寻时水中七宝踊出。是时，转轮圣王语彼长者：‘止！止！居士！更不须宝。’如是，比丘！转轮圣王成就此居士宝也。”

是时，比丘白佛言：“转轮圣王云何成就典兵宝[^59]？”

世尊告曰：“于是，比丘！转轮圣王出现世时，便有此宝，自然来应；聪明盖世，豫知人情，身体好色；来至转轮圣王所，白圣王言：‘唯愿圣王快自娱乐！若圣王欲须兵众，正尔给办，进止之宜，不失时节。’是时，典兵宝随王所念，云[^60]集兵众，在王左右。是时，转轮圣王欲试典兵宝。是时，便作是念：使我兵众正尔云[^61]集。寻时，兵众在王门外。若转轮圣王意欲使兵众住便住，进便进。如是，比丘！转轮圣王成就此典兵宝[^62]。比丘当知，转轮圣王成就此七宝。”

是时，彼比丘白世尊言：“转轮圣王云何成就四神足，快得善利？”

佛告比丘：“于是，转轮圣王颜貌端正[^63]，世之希有，出过世人，犹彼天子，无能及者。是谓转轮圣王成就此第一神足。

“复次，转轮圣王聪明盖世，无事不练，人中之雄猛，尔时智慧之丰，无过此转轮圣王。是谓成就此第二神足。

“复次，比丘！转轮圣王无复疾病，身体康强，所可饮食，自然消化，无便利之患。是谓，比丘！转轮圣王成就此第三之神足。

“复次，比丘！转轮圣王寿[^64]命极长，寿不可计，尔时人之命，无过转轮圣王之寿。是谓，比丘！转轮圣王成就此第四神足。是谓，比丘！转轮圣王有此四神足。”

尔时，彼比丘白佛言：“若转轮圣王命终之后，为生何处？”

世尊告曰：“转轮圣王命终之后生三十三天，受命千岁。所以然者，转轮圣王自不杀生，复教他人使不杀生；自不窃盗，复教他人使不偷盗；自不淫泆，复教他人使不行淫[^65]；自不妄语，复教他人使不妄语；自行十善之法，复教他人使行十善。比丘当知，转轮圣王缘此功德，命终之后生三十三天。”

尔时，彼比丘便作是念：转轮圣王甚可贪慕。欲言是人，复非是人；然其实非天，又施行天事，受诸妙乐，不堕三恶趣。若我今日持戒勇猛，所有之福，使将来之世得作转轮圣王者，不亦快哉！

尔时，世尊知彼比丘心中所念，告彼比丘曰：“今在如来前勿作是念。所以然者，转轮圣王虽成就七宝，有四神足，无能及者，犹不免三恶之趣：地狱、畜生、饿鬼之道。所以然者，转轮圣王不得四禅、四神足[^66]，不得四谛，由此因缘，复堕三恶趣。人身甚为难得，遭值八难[^67]，求出甚难；生正国[^68]中，亦复不易；求善良友，亦复不易；欲与善知识相遇，亦复不易；欲从如来法中学道者，亦复难遇；如来出现，甚不可遭；所演法教，亦复如是，解脱、四谛及四非常[^69]，实不可得闻。转轮圣王于此四法，亦不得究竟。若，比丘！如来出现世时，便有此七宝出现世间。如来七觉意宝，至边究竟，天、人所誉，比丘今日善修梵行，于此现身得尽苦际；用此转轮圣王七宝乎？”

尔时，彼比丘闻如来如是之教，在闲静之处，思惟道教；所以族姓子，剃除须发，出家学道，欲修无上正业：生死已尽，梵行已立，所作已办，更不复受有，如实知之。尔时，彼比丘便成阿[^70]罗汉。

尔时，彼比丘闻佛所说，欢喜奉行！


### 三五三

闻如是：

一时，尊者童真迦叶[^71]在舍卫国昼暗园[^72]中。

是时，迦叶夜半而经行。尔时，有天来至迦叶所，在虚空中语迦叶言：“比丘当知，此舍夜便有烟，昼日火然。婆罗门语智者曰：‘汝今持刀凿山，当凿山时，必当见有负物，当拔济之。汝当凿山，当凿山时，必当见山，汝今当舍山。汝今当凿山，当凿山时，必见虾蟆，今当舍虾蟆。汝今当凿山，当凿山时，当见肉聚，已见肉聚，当舍离之。汝今当凿山，当凿山时，当见枷，已见枷，便舍离之。汝今当凿山，已凿山，当见二道，已见二道，当舍离之。汝今当凿山，已凿山，当见树枝，已见树枝，当舍离之。汝今当凿山，已凿山，当[^73]见龙，已见龙，勿共语，当自归命，务[^74]令得所。’比丘！当善思念此义；设不解者，便往至舍卫城，到世尊所，而问此义。若如来有所说者，善念行之。所以然者，我今亦不见有人、沙门、婆罗门、魔、若魔天能解此义者，除如来及如来弟子，若从我闻[^75]。”

是时，迦叶报天曰：“此事甚佳！”

尔时，迦叶清旦至世尊所，到已，头面礼足，在一面坐；以此因缘，具白世尊。尔时，迦叶问世尊曰：“今当问如来义。天之所说，何所趣向？何以故舍夜有烟，昼便火然？何以故名为婆罗门？何以故名为智者？又言凿山者，其义何所趣向？言刀者，亦所不解？何以故名为负物？又言山者，其义云何？何以故复言虾蟆？何以故复言肉聚？何以故复言枷？何以故复言二道？树枝义其义云何？何以故名龙？”

世尊告曰：“舍者，即是形体也，四大色所造，受父母血脉渐渐长大，恒当养食，不令有乏，是分散法。夜有烟者，众生之类心之所念是。昼日火然者，身、口、意所造行是也。婆罗门者，是阿罗汉也。智者，是学人也。凿山者，精进之心是也。刀者，智慧是也。负物者，是五结也。山者，是憍慢也。虾蟆者，瞋恚心是也。肉聚者，贪欲是也。枷者，五欲是也。二道者，疑是也。树枝者，是无明也。龙者[^76]，如来、至真、等正觉是。彼天所说，其义如是。汝今当熟思惟，不久当尽有漏。”

尔时，迦叶受如来如是之教，在闲静之处，而自修行；所以族姓子，剃除须发，出家学道者，欲修梵行：生死已尽，梵行已立，所作已办，更不复受胎，如实知之。尔时，迦叶便成阿罗汉。

尔时，迦叶闻佛所说，欢喜奉行！


### 三五四

闻如是：

一时，佛在罗阅城迦兰陀竹园所，与大比丘众五百人俱。

满愿子[^77]亦将五百比丘游本生处。尔时，世尊于罗阅城九十日夏坐已，渐渐在人间游化；来至舍卫城中祇树给孤独园。尔时，众多比丘各散在人间游化[^78]，亦来至世尊所；到已，头面礼足，在一面坐。

尔时，世尊问诸比丘：“汝等为在何处夏坐？”

诸比丘对曰：“在本所生处而受夏坐。”

世尊告曰：“汝等所生之处比丘之中，能自行阿练若，复能称誉阿练若；自行乞食，复教他人使行乞食，不失时宜；自着补纳衣，复教他人使着补纳衣；自修知足，亦复叹誉知足之行；自行少欲，亦复叹说少欲之行；自乐闲静之处，复教他人在闲静之处；自守其行，复教他人使守其行；己身戒具清净，复教他人使修其戒；己身三昧成就，复教他人使行三昧；己身智慧成就，复教他人使行智慧；己身解脱成就，复教他人使行解脱；己身解脱见慧成就，复教他人使行此法，身能教化不有厌足，说法无懈倦。”

尔时，诸比丘白世尊言：“比丘满愿子于此诸比丘中堪任教化，己身修阿练若行，亦复叹誉阿练若行；己身着补纳衣，少欲知足，精进勇猛，乞食，乐闲静之处，戒、三昧、智慧、解脱、解脱见慧成就，复教他人使行此法，自能教化，说法无厌足。”

尔时，世尊与诸比丘说微妙法。是时，诸比丘闻佛说法已，小停左右，便从座[^79]起，绕佛三匝，便退而去。

尔时，舍利弗去世尊不远，结跏趺坐，正身正意，系念在前。尔时，舍利弗便作是念：今满愿子快得善利。所以然者，诸梵行比丘叹誉其德；然复世尊称可其语，亦不逆之。我当何日与彼人得共相见，与其谈论？

是时，满愿子于本生处，教化周讫；渐渐人间教化，来至世尊所，头面礼足，在一面坐。尔时，世尊渐与说法。是时，满愿子闻说法已，即从座起，头面礼足，便退而去；以尼师檀着右肩上，往诣昼暗园中。

尔时，有一比丘，遥见满愿子以尼师檀着右肩上，至彼园中；见已，即往至舍利弗所，白舍利弗言：“世尊常所叹满愿子方至如来所，从佛闻法；今诣园中，尊者宜知是时。”

是时，舍利弗闻比丘语，即从座起，以尼师檀着右肩上，往至彼园中。

是时，满愿子在一树下结跏趺坐，舍利弗亦复在一树下端坐思惟。是时，舍利弗便从座起，往至满愿子所。到已，共相问讯，在一面坐。尔时，舍利弗问满愿子曰：“云何，满愿子！为由世尊得修梵行、为弟子乎？”

满愿子报曰：“如是，如是。”

时，舍利弗复问曰：“复因世尊得修清净戒乎[^80]？”

满愿子言：“非也。”

舍利弗言：“为由心清净于如来所，而修梵行乎[^81]？”

满愿子报曰：“非也。”

舍利弗言：“为见清净于如来所，得修梵行乎[^82]？”

满愿子报曰：“非也。”

舍利弗言：“云何，为无犹豫，得修梵行乎[^83]？”

满愿子报曰：“非也。”

舍利弗曰：“为由行迹清净，得修梵行乎[^84]？”

满愿子报曰：“非也。”

舍利弗言：“云何，于道之中智修清净，得修梵行乎[^85]？”

满愿子报曰：“非也。”

舍利弗言：“云何，知见清净，得修梵行乎[^86]？”

满愿子报曰：“非也。”

舍利弗言：“我今所问：‘于如来所，得修梵行乎？’汝复报吾言：‘如是。’吾复问：‘智慧、心清净，道、知见清净，得修梵行耶？’汝皆[^87]言：‘非也。’汝今云何于如来所，得修梵行耶[^88]？”

满愿子报曰：“戒清净义者，能使心清净；心清净义者，能使见清净；见清净义者，能使无犹豫清净；无犹豫清净义者，能使行迹清净；行迹清净义者，能使道清净；道清净义者，能使知见清净；知见清净义者，能使入涅槃义，是谓于如来所得修梵行[^89]。”

舍利弗言：“汝今所说义何所趣向？”

满愿子言：“我今当引譬喻解此义。智者以譬喻解此义，智者自悟[^90]。犹如今日波斯匿王，从舍卫城至婆祇国[^91]，两国中间布七乘车。是时，波斯匿王出城先乘一车；至第二车，即乘第二车，复舍第一车；小复前行，乘第三车而舍第二车；小复前行，乘第四车而舍第三车；小复前行，乘第五车而舍第四车；又复前行，乘第六车而舍第五车；又复前行，乘第七车而舍第六车，入婆祇国。是时，波斯匿王以至宫中。设有人问：‘大王今日为乘何等车来至此宫？’彼王欲何报？”

舍利弗报言：“设当有人问者，当如是报曰：‘吾出舍卫城，先乘第一车至第二车，复舍第二车乘第三车，复舍第三车乘第四车，复舍第四车乘第五车，复舍第五车乘第六车，复舍第六车乘第七车，至婆祇国。所以然者，皆由前车至第二车，展转相因，得至彼国。’设有人问者，应当作是报之。”

满愿子报曰：“戒清净义，亦复如是；由心清净，得见清净；由见清净，得至除犹豫清净；由无犹豫义，得至行迹清净；由行迹清净义，得至道清净；由道清净义，得至知见清净；由知见清净义，得至涅槃义，于如来所得修梵行[^92]。所以然者，戒清净义者，是受入之貌，然如来说使除受入；心清净义亦是受入之貌，然如来说除受入；乃至知见之义亦是受入，如来说除受入，乃至涅槃，如来所得修梵行[^93]。若当戒清净，于如来所得修梵行者，凡夫之人亦当取灭度；所以然者，凡夫之人亦有此戒法[^94]。世尊所说者，以次成道，得至涅槃界，非独戒清净，得至灭度；犹如有人[^95]欲上七重楼上，要当以次而至；戒清净义，亦复如是，渐渐至心，由心至见，由见至无犹豫，由无犹豫净至于行迹，由净行迹得至于道，由于净道得至知见，由净知见得至涅槃[^96]。”

是时，舍利弗即称：“善哉！善哉！快说此义。汝今为名何等？诸比丘梵行之人，称汝何等号？”

满愿子言：“我今名为满愿子，母姓弥多那尼。”

舍利弗言：“善哉！善哉！满愿子！贤圣法中实无等伦！怀抱甘露，演布无穷，我今所问甚深之义，汝尽演说。设当诸梵行人以首戴行世间，犹不能得报其恩。其有来亲近问讯者，彼人快得善利。我今亦得其善利，承受其教。”

满愿子报曰：“善哉！善哉！如汝所言。汝今为名何等？诸比丘为何等号？”

舍利弗报曰：“我名忧波提舍[^97]，母名舍利，诸比丘号吾为舍利弗。”

满愿子言：“我今与大人共论，先亦不知法之大主来至此间，设当知尊者舍利弗来至此者，亦无此辩、共相酬答。然尊问此甚深之义，寻时发遣。善哉！尊者[^98]舍利弗！佛弟子中最为上首，恒以甘露法[^99]味而自娱乐。设当诸梵行人，以首戴尊者舍利弗行世间，从岁至岁，犹不能报斯须之恩。其有众生来问讯尊者、亲近者，彼人快得善利，我等亦快得善利。”

尔时，二贤在彼园共如是论议。

是时，二人各闻所说，欢喜奉行！

等法及昼度，水及城郭喻，

识均头二轮，波蜜及七车。

[^1]: 若有比丘成就七法者……便能获之：汉译《南传大藏经·增支部经典四·七集·大品·六十四》译作“成就七法之比丘，是应请、极应请、应施、应合掌、世间之无上福田”。

[^2]: 知法……观察众人：《中阿含·一·善法经》译作“知法、知义、知时、知节、知己、知众、知人胜如”。知人胜如，即知人胜劣。

[^3]: 契经：本十二部经之一，又音译作修多罗，意译作长行；此处指代经藏。

[^4]: 广演：又作已说，音译优波提舍，又意译作论议，指一切摩呾履迦、阿毗达磨。

[^5]: 广普：又作颂，又意译作自说，音译优陀那，指佛陀不请自说之法。

[^6]: 此非比丘也：《中阿含·一·善法经》译作“如是比丘为不知法”。本经下文的“非比丘也”宜调整为类似译法。

[^7]: 于是，比丘知如来机趣，解了深义，无所疑难：汉译《南传大藏经·增支部经典四·七集·大品·六十四》译作“若比丘知‘是为此所说之义，是为彼所说义’之各各所说义，可称为知义”。

[^8]: 于是，比丘知其时节……可语知语：汉译《南传大藏经·增支部经典四·七集·大品·六十四》译作“于此有比丘知时：是为说示之时，是为质问之时，是为修习之时，是为宴默之时”。

[^9]: 于是，比丘能自知己……行步进止恒随正法：汉译《南传大藏经·增支部经典四·七集·大品·六十四》译作“于此有比丘知自己：我唯有依据信、戒、闻、舍、慧、辨才”。

[^10]: 于是，比丘能自筹量睡眠……皆能知止足：汉译《南传大藏经·增支部经典四·七集·大品·六十四》译作“于此有比丘于受衣、食、床座、病缘药、资具时，知量”。

[^11]: 我当以此法，宜则适彼众中，可语可默，皆悉知之：汉译《南传大藏经·增支部经典四·七集·大品·六十四》译作“于其处应如是参礼、如是立、如是坐、如是说、如是默”。

[^12]: 云何比丘知众人根元：汉译《南传大藏经·增支部经典四·七集·大品·六十四》译作“以何为知补特伽罗之胜劣耶”。本经以下，多处叙述表达不够完整、不甚到位，可参阅《中阿含·一·善法经》及汉译《南传大藏经·增支部经典四·七集·大品·六十四》。

[^13]: 法：高丽藏原无此字，今依据宋、元、明三种藏经补上。

[^14]: 醍醐：高丽藏原无此二字，今依据宋、元、明三种藏经补上。

[^15]: 昼度树：又作波利质多树、波利阇多伽树，意为高遍树，忉利天上之树王。

[^16]: 已：高丽藏原作“不久”二字，今依据宋、元、明三种藏经改。

[^17]: 初：高丽藏原作“一”，今依据宋、元、明三种藏经改。

[^18]: 求：高丽藏原作“救”，今依据圣藏改。

[^19]: 心：高丽藏原作“在”，今依据元、明二种藏经改。

[^20]: 于：高丽藏原无此字，今依据宋、元、明三种藏经补上。

[^21]: 于是……是谓此人没在水底：汉译《南传大藏经·增支部经典四·七集·随眠品·十五》译作“世间有一类补特伽罗，一向具足黑之不善法，诸比丘！如是之补特伽罗，一次沉于［水］，则沉下”。补特伽罗，即人。

[^22]: 或有一人信根渐薄……是谓此人出水还没：汉译《南传大藏经·增支部经典四·七集·随眠品·十五》译作“世间有一类补特伽罗，谓：‘善哉！于诸善法有信。善哉……有惭。善哉……有愧。善哉……有精进。善哉！于诸善法有慧。’［从水］浮出……其信于彼不住立，不增唯减。其惭于彼……乃至……其愧于彼……其精进于彼……其慧于彼不住立，不增唯减。诸比丘！如是之补特伽罗，［从水］浮出已，是［再］沉下”。

[^23]: 彼何等人出水观看……是谓此人出水而观：汉译《南传大藏经·增支部经典四·七集·随眠品·十五》译作“如何为补特伽罗［从水］浮出已，而观察省察耶？诸比丘！世间有一类补特伽罗，谓：‘善哉！于诸善法有信。善哉……有惭。善哉……有愧。善哉……有精进。善哉！于诸善法有慧。’［从水］浮出，彼尽三结而为预流者、不退堕者、决定者、趣向菩提者。诸比丘！如是之补特伽罗，［从水］浮出已而观察省察”。

[^24]: 彼何等人出水住者……是谓此人出水而住：汉译《南传大藏经·增支部经典四·七集·随眠品·十五》译作“如何为补特伽罗［从水］浮出而住立耶？诸比丘！世间有一类补特伽罗，谓：‘善哉！于诸善法有信。善哉……有惭。善哉……有愧。善哉……有精进。善哉！于诸善法有慧。’［从水］浮出，其信于彼不减不增而住立。其惭于彼……乃至……其愧于彼……其精进于彼……其慧于彼不减不增而住立。诸比丘！如是之补特伽罗，［从水］浮出而住立”。

[^25]: 欲渡水者：汉译《南传大藏经·增支部经典四·七集·随眠品·十五》译作“［从水］浮出已而前进”。

[^26]: 来：即一来。

[^27]: 欲至彼岸：汉译《南传大藏经·增支部经典四·七集·随眠品·十五》译作“［从水］浮出已而达浅滩”。

[^28]: 戒律成就……是谓比丘成就此第一之法：《中阿含·三·城喻经》译作“谓圣弟子得坚固信，深著如来，信根已立，终不随外沙门、梵志，若天、魔、梵及余世间，是谓圣弟子得一善法。”

[^29]: 波旬：高丽藏原无此二字，今依据宋、元、明三种藏经补上。

[^30]: 若眼见色……是谓比丘成就此第二法：《中阿含·三·城喻经》译作“圣弟子常行惭耻，可惭知惭，恶不善法秽污烦恼，受诸恶报，造生死本，是谓圣弟子得二善法”。惭，指对做坏事感到羞耻。

[^31]: 多闻不忘……是谓比丘成就此第三法：《中阿含·三·城喻经》译作“圣弟子常行羞愧，可愧知愧，恶不善法秽污烦恼，受诸恶报，造生死本，是谓圣弟子得三善法。”愧，指对做坏事的后果感到害怕。

[^32]: 多诸方便……是谓比丘成就此第四法：《中阿含·三·城喻经》译作“圣弟子常行精进，断恶不善，修诸善法，恒自起意，专一坚固，为诸善本，不舍方便，是谓圣弟子得四善法”。

[^33]: 四增上心：又作四增心，指四禅定。

[^34]: 思惟四增上心之法……是谓比丘成就此第五之法：《中阿含·三·城喻经》译作“圣弟子广学多闻，守持不忘，积聚博闻。所谓法者，初善、中善、竟亦善，有义有文，具足清净，显现梵行。如是诸法广学多闻，玩习至千，意所惟观，明见深达，是谓圣弟子得五善法”。

[^35]: 得四神足……是谓比丘成就此第六之法：《中阿含·三·城喻经》译作“圣弟子常行于念，成就正念，久所曾习，久所曾闻，恒忆不忘，是谓圣弟子得六善法”。

[^36]: 具能分别阴、入、界……是谓比丘成就此七法：《中阿含·三·城喻经》译作“圣弟子修行智慧，观兴衰法，得如此智，圣慧明达，分别晓了，以正尽苦，是谓圣弟子得七善法也”。兴衰法，即生灭法。

[^37]: 持：即界。

[^38]: 七神止处：又作七识住、七识处、七识止处、七神识止处，指三界中有情神识的七种住处：一、身异想异识住，二、身异想一识住，三、身一想异识住，四、身一想一识住，五、空无边处识住，六、识无边处识住，七、无所有处识住。

[^39]: 若干种：高丽藏原无此三字，今依据宋、元、明三种藏经补上。

[^40]: 所谓人及天也：汉译《南传大藏经·增支部经典四·七集·大供牺品·四十一》译作“譬如人、一分天、一分恶趣，是第一之识住”。

[^41]: 所谓梵迦夷天也，初出现世：汉译《南传大藏经·增支部经典四·七集·大供牺品·四十一》译作“譬如梵众天初起”。梵迦夷天又作梵众天，此天众最初出现时，皆同一想：我等皆是大梵王所生。

[^42]: 光音天：为色界二禅天。光音天，此天众由定心所发之光明，以替代言语传达彼此心意，故称光音天。

[^43]: 遍净天：为色界三禅天，此天净光周遍。

[^44]: 又复众生无量空，空处天也：汉译《南传大藏经·增支部经典四·七集·大供牺品·四十一》译作“有有情是超越一切色想，灭有对想，不作意种种想，入无边空之空无边处，是第五之识住”。空处天，即空无边处天。

[^45]: 又复众生无量识，识处天也：汉译《南传大藏经·增支部经典四·七集·大供牺品·四十一》译作“有有情超越一切空无边处，入无边识之识无边处，是第六之识住”。识处天，即识无边处天。

[^46]: 又复众生无有处，无有处天也：汉译《南传大藏经·增支部经典四·七集·大供牺品·四十一》译作“有有情超越一切识无边处，入无所有之无所有处，是第七之识住”。无有处天，即无所有处天。

[^47]: 座：高丽藏原作“坐”，今依据宋、元、明三种藏经改。

[^48]: 瞻视：高丽藏原作“视瞻”，今依据宋、元、明、圣四种藏经改。

[^49]: 七觉意：即七觉支、七菩提分，包括念觉支、择法觉支、精进觉支、喜觉支、轻安觉支、定觉支、舍觉支。

[^50]: 池水：高丽藏原作“水池”，今依据宋、元、明三种藏经改。

[^51]: 四神足：《长阿含·三〇·世记经·转轮圣王品》译作“四神德”；汉译《南传大藏经·长部经典二·一六·大般涅槃经》译作“四如意德”。

[^52]: 仞：高丽藏原作“刃”，今依据宋、元、明三种藏经改。

[^53]: 粟散王：即诸小国国王。

[^54]: 淫泆：邪淫。

[^55]: 仞：高丽藏原作“刃”，今依据宋、元、明三种藏经改。

[^56]: 摩尼：宝珠。

[^57]: 正：高丽藏原作“政”，今依据宋、元、明三种藏经改。

[^58]: 优：高丽藏原作“忧”，今依据宋、元、明三种藏经改。

[^59]: 宝：此字之前，高丽藏原有一“之”字，今依据宋、元、明、圣四种藏经删去。

[^60]: 云：高丽藏原作“运”，今依据宋、元、明三种藏经改。

[^61]: 云：高丽藏原作“运”，今依据碛砂藏改。

[^62]: 宝：此字之前，高丽藏原有一“之”字，今依据宋、元、明、圣四种藏经删去。

[^63]: 正：高丽藏原作“政”，今依据宋、元、明三种藏经改。

[^64]: 寿：高丽藏原作“受”，今依据宋、元、明、圣四种藏经改。

[^65]: 行淫：此处指行邪淫。

[^66]: 四神足：此处指欲神足、精进神足、心神足、观神足。

[^67]: 八难：又作八难处、八无暇、八不闲、八非时、八不闻时节，指地狱、饿鬼、畜生、北俱卢洲，长寿天、盲聋喑哑、世智辩聪、佛前佛后，这八种不易见佛闻法之难处。此中地狱、饿鬼、畜生属三恶道，因业障深重，难以见闻佛法；北俱卢洲人福分虽大，但乐无苦，贪著享乐而不受教化，是以圣人不出其中，不得见佛闻法；长寿天指无色界之诸天及色界第四禅之无想天，寿命极长，寂静安稳，自以为至涅槃，故障于见佛闻法；患盲聋喑哑者，诸根不具，虽值佛出世，而不能见佛闻法；世智辩聪者，虽聪利，唯务耽习外道经书，不信出世正法；生于佛前佛后者，亦无法见佛闻法。

[^68]: 正国：又作中国，原指以摩揭陀、憍萨罗为中心的佛教流行的区域。

[^69]: 四非常：指四法印，即一切诸行无常、一切诸行苦、一切诸行无我、涅槃为永寂。

[^70]: 阿：高丽藏原无此字，今依据宋、元、明三种藏经补上。

[^71]: 童真迦叶：比丘名，音译为鸠摩罗迦叶。

[^72]: 昼暗园：又作安陀林、安达林。

[^73]: 当：高丽藏原无此字，今依据宋、元、明三种藏经补上。

[^74]: 务：高丽藏原作“慕”，今依据宋、元、明三种藏经改。

[^75]: 若从我闻：即或曾从我闻此者。

[^76]: 者：此字之后，高丽藏原有一“是”字，今依据宋、元、明三种藏经删去。

[^77]: 满愿子：又作满慈子、满严饰尼子、芬那满达尼弗多、富楼那弥多罗尼子，被佛陀赞誉为“能广说法，分别义理，所谓满愿子比丘是”。

[^78]: 游化：高丽藏原无此二字，今依据宋、元、明三种藏经补上。

[^79]: 座：高丽藏原作“坐”，今依据宋、元、明三种藏经改。本经下文同。

[^80]: 复因世尊得修清净戒乎：此句意思为由戒清净而得以圆满梵行吗？

[^81]: 为由心清净于如来所，而修梵行乎：此句意思为由心清净而得以圆满梵行吗？

[^82]: 为见清净于如来所，得修梵行乎：此句意思为由见清净而得以圆满梵行吗？

[^83]: 云何，为无犹豫，得修梵行乎：无犹豫，《清净道论·第十九说度疑清净品》译作“度疑清净”。此句意思为由度疑清净而得以圆满梵行吗？

[^84]: 为由行迹清净，得修梵行乎：行迹清净，《清净道论·第二十说道非道智见清净品》译作“道非道智见清净”。此句意思为由道非道智见清净而得以圆满梵行吗？

[^85]: 云何，于道之中智修清净，得修梵行乎：依下文，此句应作“云何，道清净，得修梵行乎”。道清净，《清净道论·第二十一说行道智见清净品》译作“行道智见清净”。此句意思为由行道智见清净而得以圆满梵行吗？

[^86]: 云何，知见清净，得修梵行乎：知见清净，《清净道论·第二十二说智见清净品》译作“智见清净”。此句意思为由智见清净而得以圆满梵行吗？

[^87]: 皆：高丽藏原作“复”，今依据宋、元、明、圣四种藏经改。

[^88]: 汝今云何于如来所，得修梵行耶：对于此句问话的回答，汉译《南传大藏经·中部经典一·二四·传车经》译作“尊者！为无取著般涅槃，从世尊而住于梵行”。意思为由无取著达到般涅槃，而圆满梵行。

[^89]: 知见清净义者，能使入涅槃义，是谓于如来所得修梵行：汉译《南传大藏经·中部经典一·二四·传车经》译作“知见清净是唯至无取著，是至般涅槃。尊者！无取著，是至般涅槃，从世尊而住于梵行也”。

[^90]: 悟：高丽藏原作“寤”，今依据元、明二种藏经改。

[^91]: 婆祇国：又作跋祇、婆祇、拔祇、拔耆、跋耆国，古印度十六大国之一，隔恒河在摩竭陀国之北。

[^92]: 由知见清净义，得至涅槃义，于如来所得修梵行：汉译《南传大藏经·中部经典一·二四·传车经》译作“知见清净是唯至无取著，是至般涅槃。尊者！无取著，是至般涅槃，从世尊而住于梵行也”。

[^93]: 所以然者，戒清净义者……乃至涅槃，如来所得修梵行：意思为戒清净……乃至于知见清净，这些还是有取著的状态，如来所教的是由无取著而达到般涅槃，从而圆满梵行的。

[^94]: 若当戒清净……凡夫之人亦有此戒法：汉译《南传大藏经·中部经典一·二四·传车经》译作“若除此等之法，是无取著，成为般涅槃者，凡夫应是般涅槃，何以故？尊者！凡夫是于此等诸法以外而存在者也”。此句的言外之意是说，虽然戒清净……乃至于知见清净，这些法还是有取著的状态，但是，无取著的状态也是依靠这些法逐步达成的；离开这些法，就跟凡夫没有差别，凡夫是没有戒清净……乃至于知见清净的。

[^95]: 人：高丽藏原无此字，今依据宋、元、明三种藏经补上。

[^96]: 由净知见得至涅槃：汉译《南传大藏经·中部经典一·二四·传车经》译作“知见清净是唯至无取著，是至般涅槃。尊者！无取著，是至般涅槃”。

[^97]: 忧波提舍：又作优波提沙。

[^98]: 尊者：高丽藏原无此二字，今依据宋、元、明三种藏经补上。

[^99]: 甘露法：指不死之法，即涅槃。

