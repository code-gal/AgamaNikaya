# 增一阿含经卷第十三



## 地主品第二十三



### 一九五

闻如是：

一时，佛在舍卫国祇树给孤独园。

尔时，王波斯匿告诸群臣曰：“汝等催严羽宝之车，吾欲往诣世尊所，礼拜问讯。”

是时，左右受王教令，寻严驾羽宝之车，即白王曰：“严驾已办，今正是时。”

尔时，王波斯匿即乘宝羽之车，步骑数千，前后围绕，出舍卫国，至祇洹精舍，往诣世尊所。如诸王法，除去五饰，所谓盖、天冠、剑、履屣及金拂，舍着一面；至世尊所，头面礼足，在一面坐。

尔时，世尊与说深法，劝乐令喜。是时，王波斯匿闻说法已，白世尊曰：“唯愿世尊受我三月请，及比丘僧，莫在余处。”是时，世尊默然受波斯匿请。

时，王波斯匿见世尊默然受请，即从座[^1]起，头面礼足，便退而去；还至舍卫城，敕诸群臣曰：“吾欲饭佛及比丘僧三月供养，给所须物：衣被、饭食、床卧具、病瘦医药。汝等亦当发欢喜心。”

诸臣对曰：“如是。”

时，王波斯匿即于宫门外，作大讲堂，极为殊妙，悬缯幡盖，作倡妓乐，不可称计；施诸浴池，办诸油灯，办种种饭食，味有百种。是时，王波斯匿即白：“时到，唯愿世尊临顾此处！”

尔时，世尊以见时到，着衣持钵，将诸比丘僧，前后围绕，入舍卫城，至彼讲堂所；到已，就座而坐，及比丘僧各随次而坐。

是时，王波斯匿将诸宫人，手自行食，供给所须；乃至三月，无所短乏，给与衣被、饭食、床卧具、病瘦医药。见世尊食讫，持种种华散世尊及比丘僧上，更取小座于如来前坐，白世尊曰：“我曾从佛闻以因缘本末：施畜生食者，获福百倍；与犯戒人食者，获福千倍；施持戒人食者，获福万倍；施断欲仙人食者，获福亿倍；与向须陀洹[^2]食者，获福不可计。况复成须陀洹乎！况向斯陀含、得斯陀含道！况向阿那含、得阿那含道！况向阿罗汉、得阿罗汉道！况向辟支佛、得辟支佛！况向如来、至真、等正觉！况成佛及比丘僧！其福功德不可称计。我今所作功德，今日已办。”

世尊告曰：“大王！勿作是语！作福无厌。今日何故说所作已办？所以然者，生死长远，不可称计[^3]。

“过去久远，有王名曰地主，统领此阎浮里地。彼王有臣名曰善明，少小与王周旋，无所畏难。是时，彼王分阎浮地半与彼臣使治。是时，善明小王自造城郭，东西十二由旬，广七由旬，土地丰熟，人民众多。

“尔时，彼城名曰远照，善明王主第一夫人名日月光，不长、不短，不肥、不瘦，不白、不黑，颜貌端正[^4]，世之希有；口出优钵华[^5]香，身作栴檀[^6]香；未经几日，身便怀妊。彼夫人即往白王：‘我今有娠。’王闻此语，欢喜踊跃，不能自胜！便敕左右，更施设座具，快乐无比。夫人怀妊日数遂满，生一男儿。当生之时，阎浮里内晃然金色，颜貌端正，三十二相，身体金色。善明大王见此太子，欢喜踊跃，庆贺无量；便召诸师——婆罗门、道士，躬抱太子，使彼瞻相：‘我今以生此子，卿等与吾瞻相，便立名字。’

“时，诸相师受王教令，各共抱瞻，观察形貌，咸共白王：‘圣王！太子端正无双，诸根不缺，有三十二相。今此王子当有两趣，若当在家者，便为转轮圣王，七宝具足。所谓七宝者：轮宝、象宝、马宝、珠宝、玉女宝、居士宝、典兵宝，是为七。当有千子，勇悍刚强，能却众敌，于此四海之内，不加刀杖，自然靡伏。若此王子出家学道者，成无上正觉，名德远布，弥满世界。生此王子，当此之日，光明远照，今字王子名曰灯光。’时，诸相师以立名字，各退坐而去。

“时，王竟日抱此太子，未尝[^7]离目。时，王为此王子立三讲堂，秋、冬、夏节随适所宜，宫人婇女[^8]充满宫里，使吾太子于此游戏。

“时，王太子年二十九，以信坚固，出家学道；即日出家，即夜成佛。尔时，阎浮里地悉共闻知：‘彼王太子出家学道，即日成佛。’父王清旦闻王太子出家学道，即夜成佛。时，父王便作是念：昨夜吾闻诸天在空皆共称善，此必善应，非有恶响[^9]，我今可往而共相见。

“时，王将四十亿众，男女围绕，便诣灯光如来所。到已，头面礼足，在一面坐；及四十亿众，各共礼足，在一面坐。是时，如来与父王及四十亿众渐说妙论，所谓论者：施论、戒论、生天之论，欲为秽污，漏不净行，出家为要，获清净报。尔时，如来观众生意，心性柔和；诸佛如来常所说法：苦、集[^10]、尽、道，尽与彼四十亿众广说其义；即于座[^11]上，诸尘垢尽，得法眼净。

“时，四十亿众白灯光如来曰：‘我等意愿剃除须发，出家学道。’大王当知，尔时，四十亿众尽得出家学道，即以其日成阿罗汉。

“尔时，灯光如来将四十亿众，皆是无著[^12]，游彼国界。国土人民四事供养：衣被、饮食、床卧具、病瘦医药，无所渴乏。是时，地主大王闻子灯光成无上正真、等正觉，将四十亿众，皆是无著，游彼国界，我今当遣信，往请如来在此游化；若使来者，充我本愿；若不来者，我躬自当往拜跪问讯。即敕一臣：‘汝往至彼问讯如来，持我名字，头面礼足[^13]，云：王地主问讯如来：兴居轻利，游步康强！唯愿世尊临顾此土！’

“尔时，彼人受王教敕，便往至彼国界；到已，头面礼足，在一面立，便作是说：‘大王地主礼如来足，问讯礼竟：兴居轻利，游步康强！唯愿世尊临顾彼国！’尔时，世尊默然受彼请。

“时，灯光如来将诸大众，以渐人间游行，与大比丘四十亿众俱。在在处处，靡不恭敬者，衣被、饭食、床卧具、病瘦医药，皆悉贡献。渐至地主国界时，地主大王闻灯光如来至此国界，在北婆罗园中，将大比丘众四十亿人；我今可躬自往迎。

“时，地主大王复将四十亿众，往诣灯光如来所。到已，头面礼足，在一面坐；及四十亿众礼足已，在一面坐。

“尔时，灯光如来渐与彼王及四十亿众面说妙论，所谓论者：施论、戒论、生天之论，欲为秽污，漏不净行，出家为要，获清净报。尔时，如来观众生意，心性柔和；诸佛如来常所说法：苦、集[^14]、尽、道，尽与彼四十亿众广说其义，即于座[^15]上，诸尘垢尽，得法眼净。

“时，四十亿众白灯光如来曰：‘我等意愿剃除须发，出家学道。’大王当知，尔时，四十亿众尽得出家学道，即以其日，成阿罗汉道。时，地主国王即从座[^16]起，头面礼足，便退而去。

“时，灯光如来将八十亿众，皆是阿罗汉，游彼国界。国土人民四事供养：衣被、饮食、床卧具、病瘦医药，事事供给，无所乏短。是时，地主国王复于余时，将诸群臣至彼如来所，头面礼足，在一面坐。是时，灯光如来与彼国王说微妙法。地主大王白如来曰：‘唯愿世尊尽我形寿受我供养，及比丘僧，当供给衣被、饭食、床卧具、病瘦医药，悉当供给。’尔时，灯光如来默然受彼王请。

“时，王见佛默然受请，重白世尊：‘我今从世尊求愿，唯见听许！’世尊告白：‘如来法者，以过此愿。’王白世尊：‘我今求愿者，极为净妙。’世尊告曰：‘所求之愿，云何净妙？’王白世尊：‘如我意中，今日众僧在一器食，明日复用余器食；今日众僧着一种服，明日复更易服；今日众僧坐一种座，明日复更坐余座；今日使人与众僧使，明日复更易使人。我所求愿者，正谓此耳！’灯光如来告曰：‘随汝所愿，今正是时。’

“时[^17]，地主大王欢喜踊跃，不能自胜，即从座[^18]起，头面礼足，便退而去，还至宫中；到已，告诸群臣：‘我今意欲尽其形寿供养灯光如来、至真、等正觉及比丘众衣被、饭食、床卧具、病瘦医药，汝等亦当劝发佐吾供办。’诸臣对曰：‘如大王教！’去城不远，一由旬内，造立堂舍，雕文刻镂，五色玄黄，悬缯幡盖，作倡伎乐，香汁洒地，修治浴池，办具灯明及甘馔、饮食、施设坐具。便白：‘时到，今正是时，愿尊屈顾！’

“时，灯光如来以知时至，着衣持钵，将比丘众，前后围绕，便往至讲堂所，各各就座而坐。时，地主大王见佛、比丘僧坐讫，将宫人婇女及诸大臣，手自斟酌，行种种饮食，味各百种。大王当知，尔时，地主国王七万岁中，供养灯光如来及八十亿众诸阿罗汉，未曾懈废。时，彼如来教化周讫，便于无余涅槃界而般涅槃。

“时，地主大王以若干百种香花供养，于四衢[^19]道路，起四庙、寺，各用七宝金、银、琉璃、水精，悬缯翻盖。及八十亿众各各以渐，于无余涅槃界而般涅槃；尔时，大王取八十亿众，收其舍利，各各兴起神寺，皆悬缯幡盖，香华供养。大王当知，尔时，地主大王复供养灯光如来寺及八十亿罗汉寺复经七万岁；随时供养，然灯、散华，悬缯幡盖。大王当知，灯光如来遗法灭尽，然后彼王方取灭度。

“尔时，地主大王者岂是异人乎？莫作是观。所以然者，尔时地主大王者，即我身是。我于尔时，七万岁中，以衣被、饭食、床卧具、病瘦医药，供养彼佛，令不减少；般涅槃后，复于七万岁中供养形像、舍利，烧香、然灯，悬缯幡盖，无所渴乏。我于尔时，以此功德，求在生死获此福佑，不求解脱。大王当知，尔时所有福德，今有遗余耶？莫作是观！如我今日观彼福佑[^20]，无有毫厘如毛发许。所以然者，生死长远，不可称计[^21]；于中悉食福尽，无有毫厘许在。是故，大王！莫作是说言：‘我所作福佑，今日已办。’大王！当作是说：‘我今身、口、意所作众行，尽求解脱；不求在生死食其[^22]福业，便于长夜安隐无量。’”

尔时，王波斯匿便怀恐惧，衣毛皆竖，悲泣交集；以手抆泪，头面礼世尊足，自陈过状：“如愚、如騃，无所觉知，唯愿世尊受我悔过！今五体投地，改已往之失，更不造此言教。唯愿世尊受我悔过！”如是再三。

世尊告曰：“善哉！善哉！大王！今于如来前悔其非法，改往修来，我今[^23]受汝悔过，更莫复造。”

尔时，于大众中有一比丘尼，名迦旃延，即从座[^24]起，头面礼足，白世尊曰：“今世尊所说，甚为微妙。又世尊告波斯匿王作是语：‘大王当知，身、口、意所作众行，尽求解脱；莫求在生死食其福业，更于长夜获安隐无量。’所以然者，我自忆三十一劫，有[^25]式诘如来、至真、等正觉，出现于世，明行成为、善逝、世间解、无上士、道法御、天人师，号佛、众佑，游在野马世界。

“尔时，彼佛到时，着衣持钵，入野马城乞食。是时，城内有一使人，名曰纯黑。时，彼使人见如来执钵入城乞食；见已，便作是念：今如来入城，必须饮食。即入家出食施与如来，兴发此愿：‘持此功德，莫堕三恶趣中；使我当来之世，亦当值如此圣尊；亦当使彼圣尊为我说法，时得解脱。’世尊并波斯匿王咸共知之：当尔时，纯黑使人者岂异人乎？莫作是观。所以然者，尔时纯黑使人者，即我身是。

“我于尔时，饭式诘如来，作此誓愿：‘使将来之世，值如此圣尊与我说法，时得解脱。’我于三十一劫不堕三恶趣中，生天、人中；最后今日，受此身分，遭值圣尊，得出家学道，尽诸有漏，成阿罗汉。若世尊所说，极为微妙，语波斯匿王：‘身、口、意所作众行，尽求解脱，莫在生死食此福业。’我若见比丘、比丘尼、优婆塞、优婆斯，欢喜心意向如来者，我便生此念：此诸贤士，用意犹不爱敬供奉如来。设我见四部之众，即往告曰：‘汝等诸贤！为须何物？衣钵耶？尼师檀[^26]耶？针筒耶？澡罐耶？及余沙门什物，我尽当供给。’我已许之，便在处处乞求，若我得者是其大幸；若使不得，便往至郁单越、瞿耶尼、弗于逮，求索来与。所以然者，皆由此四部之众得涅槃道。”

尔时，世尊观察迦旃延比丘尼心，便告诸比丘：“汝等颇见如此之比信心解脱，如迦旃延比丘尼乎？”

诸比丘对曰：“不见也，世尊！”

世尊告曰：“我声闻中第一比丘尼，得信解脱者，所谓迦旃延比丘尼是也。”

尔时，迦旃延比丘尼及波斯匿王、四部之众闻佛所说，欢喜奉行！


### 一九六

闻如是：

一时，佛在罗阅城耆阇崛山中，与大比丘众五百人俱。

尔时，尊者婆拘卢[^27]在一山曲，补纳故衣[^28]。是时，释提桓因遥见尊者婆拘卢在一山曲，补纳故衣；见已，便作是念：此尊者婆拘卢已成阿罗汉，诸缚已解，长寿无量，恒自降伏，思惟非常[^29]、苦、空、非身[^30]，不著世事，亦复不与他人说法，寂默自修，如外道异学。不审此尊能与他说法，为不堪任乎？我今当与试之。

尔时，天帝释便从三十三天没不现，来至耆阇崛山，在尊者婆拘卢前住，头面礼足，在一面立。尔时，释提桓因便说此偈：

“智者所叹说，何故不说法？

坏结成圣行，何为寂然住？”

尔时，尊者婆拘卢复以此偈，报释提桓因曰：

“有佛、舍利弗，阿难、均头、槃[^31]，

亦及诸尊者，善能说妙法。”

尔时，释提桓因白尊者婆拘卢曰：“众生之根有若干种，然尊当知，世尊亦说众生种类，多于地土，何故尊者婆拘卢不与他人说法？”

婆拘卢报曰：“众生之类难可觉知，世界若干，国土不同，皆著我所[^32]、非我所。我今观察此义已，故不与人说法。”

释提桓因曰：“愿尊与我说我所、非我所之义。”

尊者婆拘卢曰：“我人寿命，若男、若女，士夫之类，尽依此命而得存在。然复，拘翼！世尊亦说：‘比丘当知，当自炽然，无起邪法，亦当贤圣默然。’我观此义已，故默然耳！”

是时，释提桓因遥向世尊叉手，便说此偈：

“归命十力尊[^33]，圆光无尘翳，

普为一切人，此者甚奇特！”

尊者婆拘卢报曰：“何故帝释而作是说：此者甚奇特？”

释提桓因报言：“自念我昔至世尊所，到已，礼世尊足，而问此义：‘天、人之类有何想念？’尔时，世尊告我曰：‘此世界若干种，各各殊异，根原不同。’我闻此语已，寻对曰：‘如是，如[^34]世尊所说，世界若干种，各各不同；设与彼众生说法，咸共受持，有成果者。’我以此故说：‘此者甚奇特！’然尊者婆拘卢所说，亦复如是：世界若干种，各各不同。”

是时，释提桓因便作是念：此尊堪任与人说法，非为不能。是时，释提桓因即从座[^35]起而去。

尔时，释提桓因闻尊者婆拘卢所说，欢喜奉行！


### 一九七

闻如是：

一时，佛在占波国[^36]雷声池[^37]侧。

是时，尊者二十亿耳[^38]在一静处，自修法本；不舍头陀十二法行，昼夜经行；不离三十七道品之教，若坐、若行，常修正法；初夜、中夜、竟夜，恒自克励，不舍斯须。然复不能于欲漏法心得解脱。是时，尊者二十亿耳所经行处，脚坏血流，盈满路侧，犹如屠牛之处，乌鹊食血。然复不能于欲漏心得解脱。是时，尊者二十亿耳便作是念：释迦文佛苦行精进弟子中，我为第一；然我今日，漏心不得解脱；又我家业，多财饶宝，宜可舍服，还作白衣，持财物广惠施；然，今作沙门，甚难不易！

尔时，世尊遥知二十亿耳心之所念，便腾游虚空，至彼经行处，敷坐具而坐。是时，尊者二十亿耳前至佛所，头面礼足，在一面坐。

尔时，世尊问二十亿耳曰：“汝向何故作是念：释迦文[^39]佛精进苦行弟子中，我为第一；然我今日，漏心不得解脱；又我家业，饶财多宝，宜可舍服，还作白衣，持财物广施；然，今作沙门，甚难不易！”

二十亿耳对曰：“如是，世尊！”

世尊告曰：“我今还问汝，随汝报我。云何，二十亿耳！汝本在家时，善弹琴乎？”

二十亿耳对曰：“如是，世尊！我本在家时，善能弹琴。”

世尊告曰：“云何，二十亿耳！若弹弦极急，响[^40]不齐等，尔时琴音可听采不？”

二十亿耳对曰：“不也，世尊！”

世尊告曰：“云何，二十亿耳！若琴弦复缓，尔时琴音可听采不？”

二十亿耳对曰：“不也，世尊！”

世尊告曰：“云何，二十亿耳！若琴弦不急不缓，尔时琴音可听采不？”

二十亿耳对曰：“如是，世尊！若琴弦不缓不急，尔时琴音便可听采。”

世尊告曰：“此亦如是，极精进者，犹如调戏；若懈怠者，此堕邪见；若能在中者，此则上行[^41]。如是不久，当成无漏人。”

尔时，世尊与二十亿耳比丘说微妙法已，还雷音池侧。

尔时，尊者二十亿耳思惟世尊教敕，不舍须臾，在闲静处修行其法。所以族姓子出家学道，剃除须发，修无上梵行：生死已尽，梵行已立，所作已办，更不复受有，如实知之。尊者二十亿耳便成阿罗汉。

尔时，世尊告诸比丘：“我声闻中第一弟子——精勤苦行，所谓二十亿耳比丘是。”

尔时，诸比丘闻佛所说，欢喜奉行！


### 一九八

闻如是：

一时，佛在舍卫国祇树给孤独园。

尔时，舍卫城中婆提[^42]长者遇病命终，然彼长者无有子息，所有财宝尽没入官。尔时，王波斯匿尘土坌身来至世尊所，头面礼足，在一面坐。

是时，世尊问王曰：“大王！何故尘土坌身来至我所？”

波斯匿王白世尊曰：“此舍卫城内有长者名婆提，今日命终，彼无子息[^43]，躬往收摄财宝，理使入官；纯金八万斤，况复余杂物乎！然彼长者存在之日，食[^44]如此之食，极为弊恶，不食精细，所着衣服垢坌不净，所乘车骑极为瘦弱。”

世尊告曰：“如是，大王！如王来言，夫悭贪之人得此财货，不能食啖；不与父母、妻子、仆从、奴婢；亦复不与朋友、知识[^45]；亦复不与沙门、婆罗门、诸尊长者。若有智之士得此财宝，便能惠施，广济一切，无所爱惜，供给沙门、婆罗门、诸高德者。”

时，王波斯匿说曰：“此婆提长者命终为生何处？”

世尊告曰：“此婆提长者命终生涕哭大地狱[^46]中。所以然者，此断善根之人，身坏命终，生涕哭地狱中。”

波斯匿王曰：“婆提长者断善根耶？”

世尊告曰：“如是，大王！如王所说，彼长者断于善根；然彼长者，故福已尽，更不造新。”

王波斯匿曰：“彼长者颇有遗余福乎？”

世尊告曰：“无也，大王！乃无毫厘之余[^47]存在者，如彼田家公，但收不种，后便穷困，渐以命终。所以然者，但食故业，更不造新。此长者亦复如是，但食故福，更不造新福；此长者今夜当在涕哭地狱中。”

尔时，波斯匿王便怀恐怖，抆[^48]泪而曰：“此长者昔日作何功德福业，生在富家？复作何不善根本，不得食此极富之货，不乐五乐之中？”

尔时，世尊告波斯匿王曰：“过去久远迦叶佛时，此长者在此舍卫城中为田家子。尔时，佛去世后，有辟支佛出世，往诣此长者家。尔时，此长者见辟支佛在门外立[^49]；见已，便生是念：如此尊者，出世甚难，我今可以饮食往施此人。尔时，长者便施彼辟支佛食；辟支佛得食已，便飞在虚空而去。时，彼长者见辟支佛作神足，作是誓愿：‘持此善本之愿，使我[^50]世世所生之处，不堕三恶趣，常多财宝。’后有悔心：我向所有食，应与奴仆，不与此秃头道人使食。尔时，田家长者岂异人乎？莫作是观。所以然者，尔时田家长者，今此婆提长者是。

“是时施已，发此誓愿，持此功德，所生之处不堕恶趣，恒多财饶宝，生富贵之家，无所渴乏。既复施已，后生悔心：我宁与奴仆使食，不与此秃头道人使食。以此因缘本末，不得食此极有之货，亦复不乐五乐之中，不自供养；复不与父母、兄弟、妻子、仆从、朋友、知识，不施沙门、婆罗门、诸尊长者；但食故业，不造新者。是故，大王！若有智之士得此财货，当广布施，莫有所惜，复当得无极之财。如是，大王！当作是学！”

尔时，波斯匿王白世尊曰：“自今以后，当广布施沙门、婆罗门、四部之众，诸外道、异学来乞求者，我不堪与。”

世尊告曰：“大王！莫作是念。所以然者，一切众生皆由食得存，无食便丧。”

尔时，世尊便说此偈：

“念当广惠施，终莫断施心；

必当值贤圣，度此生死源。”

尔时，波斯匿王白世尊曰：“我今倍复欢庆向于如来，所以然者：‘一切众生皆由食得存，无食不存。’”尔时，波斯匿王曰：“自今以后，当广惠施，无所吝惜。”

是时，世尊与王说微妙之法。

时，王即从座[^51]起，头面礼足，便退而去。

尔时，王波斯匿闻佛所说，欢喜奉行！


### 一九九

闻如是：

一时，佛在舍卫国祇树给孤独园。

尔时，尊者阿难在闲静处，便生此念：世间颇有此香，亦逆风香，亦顺风香，亦逆顺风香乎？尔时，尊者阿难便从座[^52]起，往诣世尊所，头面礼足，在一面坐。

尔时，尊者阿难白世尊曰：“我于闲静之处，便生此念：世间颇有此香，亦逆风香，亦顺风香，亦逆顺风香乎？”

尔时，世尊告阿难曰：“有此妙香，亦逆风香，亦顺风香，亦逆顺风香。”

是时，阿难白世尊曰：“此是何者香？亦逆风香，亦顺风香，亦逆顺风香。”

世尊告曰：“有此之香，然此香气力，亦逆风香，亦顺风香，亦逆顺风香。”

阿难白佛言：“此何等香？亦逆风香，亦顺风香，亦逆顺风香？”

世尊告曰：“此三种香，亦逆风香，亦顺风香，亦逆顺风香。”

阿难言：“何等为三？”

世尊告曰：“戒香、闻香、施香[^53]，是谓，阿难！有此香种。然复此逆风香，亦顺风香，亦逆顺风香；诸世间所有之香，此三种香最胜、最上，无与等者，无能及者。犹如由牛有酪，由酪有酥，由酥有醍醐；然此醍醐最胜、最上，无与等者，亦不能及。此亦如是，诸所有世间诸香，此三种香最胜、最上，无能及者。”

尔时，世尊便说此偈：

“木蜜[^54]及栴檀，优钵及诸香；

此[^55]诸种种香，戒香最为胜。

此戒以成就，无欲无所染；

等智而解脱，逝处魔不知。

此香虽为妙，及诸檀、蜜香；

戒香之为妙，十方悉闻之。

栴檀虽有香，优钵及余香；

此诸众香中，闻香最第一。

栴檀虽有香，优钵及余香；

此诸众香中，施香最第一。

“是谓此三种香，亦逆风香，亦顺风香，亦逆顺风香。是故，阿难！当求方便，成此三香。如是，阿难！当作是学！”

尔时，阿难闻佛所说，欢喜奉行！


### 二〇〇

闻如是：

一时，佛在罗阅城迦兰陀竹园所，与大比丘众五百人俱。

尔时，世尊到时着衣持钵，入罗阅城乞食。尔时，提婆达兜亦入城乞食。时，提婆达兜所入巷中，佛亦往至彼。然佛遥见提婆达兜来，便欲退而去。

是时，阿难白世尊曰：“何故欲远此巷？”

世尊告曰：“提婆达兜今在此巷，是以避之。”

阿难白佛言：“世尊！岂畏提婆达兜乎？”

世尊告曰：“我不畏提婆达兜也，但此恶人不应与相见。”

阿难曰：“然，世尊！可使此提婆达兜乃可使在他方。”

尔时，世尊便说此偈言：

“我终无此心，使彼在他方；

彼自当造行，便自在他所。”

阿难白世尊曰：“然提婆达兜有过于如来所。”

世尊告曰：“愚惑之人不应与相见。”是时，世尊向阿难而说此偈：

“不应见愚人，莫与愚从事；

亦莫与言论，说于是非事。”

是时，阿难复以此偈报世尊曰：

“愚者何所能？愚者有何过？

正使共言说，竟有何等失？”

尔时，世尊复以此偈报阿难曰：

“愚者自造行，所作者非法；

正见反常律，邪见日以滋。

“是故，阿难！莫与恶知识从事。所以然者，与愚人从事，无信、无戒、无闻、无智；与善知识从事，便增益诸功德，戒具成就。如是，阿难！当作是学！”

尔时，阿难闻佛所说，欢喜奉行！


### 二〇一

闻如是：

一时，佛在罗阅城迦兰陀竹园所，与五百人俱。

尔时，王阿阇世恒以五百釜食给与提婆达兜。彼时，提婆达兜名闻四远：戒德具足，名称悉备，乃能使王日来供养。

是时，提婆达兜得此利养已，诸比丘闻之，白世尊曰：“国中人民，叹说提婆达兜名称远布，乃使王阿阇世恒来供养。”

尔时，世尊告诸比丘：“汝等比丘！莫抱[^56]此心，贪提婆达兜利养。所以然者，提婆达兜愚人造此三事，身、口、意行，终无惊惧，亦不恐怖。如今提婆达兜愚人，当消[^57]尽此诸善功德。如取恶狗鼻坏之，倍复凶恶[^58]；提婆达兜愚人亦复如是，受此利养，遂起贡高。是故，诸比丘！亦莫兴意著于利养。设有比丘著于利养，而不获三法。云何为三？所谓贤圣戒、贤圣三昧、贤圣智慧而不成就。若有比丘不著利养，便获三法。云何为三？所谓贤圣戒、贤圣三昧、贤圣智慧。若欲成此三法，当发善心，不著利养。如是，诸比丘，当作是学！”

尔时，诸比丘闻佛所说，欢喜奉行！


### 二〇二

闻如是：

一时，佛在舍卫国祇树给孤独园。

尔时，世尊告诸比丘：“有此三不善根。云何为三？贪不善根、恚不善根、痴不善根。若，比丘！有此三不善根者，便[^59]堕三恶趣。云何为三？所谓地狱、饿鬼、畜生。如是，比丘！若有此三不善根者，便有三恶趣。

“比丘当知，有此三善根，云何为三？不贪善根、不恚善根、不痴善根。是谓，比丘！有此三善根。若有此三善根者，便有二善处，涅槃为三。云何二趣？所谓人、天是也。是谓，比丘！有此三善者，则生此善处。是故，诸比丘！当离三不善根，修三善根。如是，诸比丘！当作是学！”

尔时，诸比丘闻佛所说，欢喜奉行！


### 二〇三

闻如是：

一时，佛在舍卫国祇树给孤独园。

尔时，世尊告诸比丘：“有此三聚[^60]，云何为三？所谓等[^61]聚、邪聚、不定聚。彼云何名[^62]为等聚？所谓等见、等治、等语、等业、等命、等方便、等念、等定，是谓等聚。彼云何名为邪聚？所谓邪见、邪治、邪语、邪业、邪命、邪方便、邪念、邪定，是谓邪聚。彼云何名为不定聚？所谓不知苦、不知集[^63]、不知尽、不知道、不知等聚、不知邪聚，是谓名为不定聚。

“诸比丘当知，复有三聚。云何为三？所谓善聚、等聚、定聚。彼云何名善聚？所谓三善根。何等三[^64]善根？所谓不贪善根、不恚善根、不痴善根，是谓善聚。云何名为等聚？所谓贤圣八品道：等见、等治、等语、等业、等命、等方便、等念、等三昧，是谓等聚。彼云何名为定聚？所谓知苦、知集[^65]、知尽、知道、知善聚、知恶聚[^66]、知定聚[^67]，是谓名为定聚。是故，诸比丘！此三聚中，邪聚、不定聚，当远离[^68]之，此正聚者当奉行。如是，诸比丘！当作是学！”

尔时，诸比丘闻佛所说，欢喜奉行！


### 二〇四

闻如是：

一时，佛在舍卫国祇树给孤独园。

尔时，世尊告诸比丘：“有此三观想，云何为三？所谓观欲想、瞋恚想、杀害想。是谓，比丘！有此三想。比丘当知，若有观欲想，命终时便堕地狱中。若观瞋恚想，命终时生畜生中，所谓鸡狗之属、蛇蚖之类而生其中。若观害想而[^69]命终者，生饿鬼中，形体烧然，苦痛难陈。是谓，比丘！有此三想生地狱中、饿鬼、畜生。

“复有三想，云何为三？所谓出要想[^70]、不害想、不恚想。若有人有出要想者，命终之时，生此人中。若有不害想者，命终时自然天上。若有人不杀心者，命终时，断五结，便于彼处而般涅槃。是谓，比丘！有此三想，常念修行；此三恶想，当远离之。如是，诸比丘！当作是学！”

尔时，诸比丘闻佛所说，欢喜奉行！

地主婆拘耳，婆提逆顺香，

愚世三不善，三聚观在后。

[^1]: 座：高丽藏原作“坐”，今依据碛砂藏改。

[^2]: 向须陀洹：趣向于须陀洹果，指为得须陀洹果而作相应加行之圣者。

[^3]: 计：高丽藏原作“记”，今依据明藏改。

[^4]: 正：高丽藏原作“政”，今依据宋、元、明三种藏经改。

[^5]: 优钵华：又作优钵罗华、乌怛钵罗华，即睡莲。

[^6]: 栴檀：即檀香木，有赤白二种，其中白檀能治热病，赤檀能去风肿。

[^7]: 尝：高丽藏原作“常”，今依据宋、元、明三种藏经改。

[^8]: 婇女：又作采女，指宫女。

[^9]: 响：高丽藏原作“向”，今依据宋、元、明三种藏经改。

[^10]: 集：高丽藏原作“习”，今依据元、明二种藏经改。

[^11]: 座：高丽藏原作“坐”，今依据碛砂藏改。

[^12]: 无著：即心无染著。

[^13]: 足：此字之后，高丽藏原有“兴居轻利游步康强”此八字，为衍文，今删去。

[^14]: 集：高丽藏原作“习”，今依据元、明二种藏经改。

[^15]: 座：高丽藏原作“坐”，今依据碛砂藏改。

[^16]: 座：高丽藏原作“坐”，今依据碛砂藏改。

[^17]: 时：高丽藏原无此字，今依据宋、元、明三种藏经补上。

[^18]: 座：高丽藏原作“坐”，今依据碛砂藏改。

[^19]: 四衢：指十字路口，能通向四方，故名。

[^20]: 福佑：高丽藏原作“富有”，今依据宋、元、明三种藏经改。

[^21]: 计：高丽藏原作“记”，今依据明藏改。

[^22]: 食其：高丽藏原无此二字，今依据宋、元、明三种藏经补上。

[^23]: 今：此字之后，高丽藏原有一“要”字，今依据宋、元、明三种藏经删去。

[^24]: 座：高丽藏原作“坐”，今依据碛砂藏改。

[^25]: 有：高丽藏原作“饭”，今依据宋、元、明三种藏经改。

[^26]: 尼师檀：又作尼师坛，意译作敷具、坐具，略称具，为出家人坐卧时敷在地上或卧具上的长方形布。

[^27]: 婆拘卢：又作婆拘罗、薄拘罗、波拘卢，意译作善容。出家之后，少欲知足，常乐闲静，乃至不说一法，毕生无病苦，世寿一六〇，被佛陀赞誉为诸弟子中“寿命极长，终不中夭”、“常乐闲居，不处众中”之第一比丘。

[^28]: 故衣：即陈旧衣服。

[^29]: 非常：又作无常。

[^30]: 非身：即“非我”之异译，又作无我。

[^31]: 均头、槃：均头，又作纯陀、准陀、淳陀，意为妙义，沙弥之名，舍利弗之弟子。槃，即槃特迦。

[^32]: 我所：即我之所有、我之所属之意。

[^33]: 十力尊：指佛，因唯如来具足十力，故又有此称。

[^34]: 如：高丽藏原无此字，今依据宋、元、明三种藏经补上。

[^35]: 座：高丽藏原作“坐”，今依据碛砂藏改。

[^36]: 占波国：又作瞻波国、瞻婆国、瞻匐国、瞻卜国、栴波国，意译无胜国，位于中印度吠舍离国南方之古国。别译《杂阿含·二二四经》译作“萨婆国”。

[^37]: 雷声池：又作揭伽池、竭伽池、伽伽池，乃一莲池。汉译《南传大藏经·相应部经典一·婆耆沙长老相应·一一·伽伽罗池》译作“伽伽罗莲池”，别译《杂阿含·二二四经》译作“竭阇池”。

[^38]: 二十亿耳：汉译《南传大藏经·增支部经典四·六集·大品·五十五》译作“守笼那”，为音译简称。

[^39]: 文：此字之后，高丽藏原有一“尼”字，今依据宋、元、明三种藏经删去。

[^40]: 响：高丽藏原作“向”，今依据宋、元、明三种藏经改。

[^41]: 此亦如是，极精进者……此则上行：汉译《南传大藏经·增支部经典四·六集·大品·五十五》译作“正如是，若发勤精进太过则为掉举，若精进过缓则为懈怠。是故守笼那！汝住于平等之精进，又守根之平等，又于此中取相”。

[^42]: 婆提：又作跋提梨迦，意为贤善。

[^43]: 息：高丽藏原作“姓”，今依据宋、元、明三种藏经改。

[^44]: 食：此字之前，高丽藏原有一“所”字，今依据宋、元、明三种藏经删去。

[^45]: 知识：《瑜伽师地论》卷八十三云：“宿昔同处、居家乐故，名为知识。”

[^46]: 涕哭大地狱：汉译《南传大藏经·相应部经典一·拘萨罗相应·二〇·无子》译作“大叫唤地狱”。

[^47]: 余：此字之后，高丽藏原有一“有”字，今依据宋、元、明三种藏经删去。

[^48]: 抆：高丽藏原作“收”，今依据宋、元、明三种藏经改。

[^49]: 立：高丽藏原无此字，今依据宋、元、明三种藏经补上。

[^50]: 我：高丽藏原无此字，今依据宋、元、明三种藏经补上。

[^51]: 座：高丽藏原作“坐”，今依据碛砂藏改。

[^52]: 座：高丽藏原作“坐”，今依据碛砂藏改。

[^53]: 戒香、闻香、施香：戒，即持戒；闻，即听闻正法；施，即布施。在汉译《南传大藏经·增支部经典一·三集·阿难品·七十九》中又作以下三种：皈依三宝，受持五戒，广作布施。

[^54]: 木蜜：又作樒、木榓、密香，属沉香类。

[^55]: 此：高丽藏原作“亦”，今依据宋、元、明三种藏经改。

[^56]: 抱：高丽藏原作“施”，今依据宋、元、明三种藏经改。

[^57]: 消：高丽藏原作“复”，今依据宋、元、明三种藏经改。

[^58]: 如取恶狗鼻坏之，倍复凶恶：汉译《南传大藏经·相应部经典二·利得与供养相应·三六·车》译作“譬如击弄易怒之犬鼻，则彼犬更为忿怒”。

[^59]: 便：高丽藏原无此字，今依据宋、元、明三种藏经补上。

[^60]: 聚：即聚类、聚集之义。

[^61]: 等：即正。下同。

[^62]: 名：高丽藏原无此字，今依据宋、元、明三种藏经补上。

[^63]: 集：高丽藏原作“习”，今依据元、明二种藏经改。

[^64]: 三：高丽藏原无此字，今依据宋、元、明三种藏经补上。

[^65]: 集：高丽藏原作“习”，今依据元、明二种藏经改。

[^66]: 聚：高丽藏原作“趣”，今依据宋、元、明三种藏经改。

[^67]: 知恶聚、知定聚：依文意，应为“知邪聚、知等聚”。

[^68]: 离：高丽藏原无此字，今依据宋、元、明三种藏经补上。

[^69]: 而：高丽藏原作“亦”，今依据宋、元、明三种藏经改。

[^70]: 出要想：指出离之想。

