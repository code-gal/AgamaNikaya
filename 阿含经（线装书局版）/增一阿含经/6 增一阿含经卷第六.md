# 增一阿含经卷第六



## 利养品第十三



### 九三

闻如是：

一时，佛在舍卫国祇树给孤独园。

尔时，世尊告诸比丘：“受人利养甚为不易，令人不得至无为之处。所以然者，若修罗陀比丘不贪利养者，终不于我[^1]法中，舍三法衣而作居家。

“修罗陀比丘本[^2]作阿练若行，到时乞食，一处一坐，或正中食，树下，露坐，乐闲居之处，着五纳衣，或持三衣，或乐冢间，勤身苦行，行此头陀。是时，修罗陀比丘常受蒲呼国王供养，以百味之食，日来给与。

“尔时，彼比丘意染此食，渐舍：阿练若行，到时乞食，一处一坐，正中食，树下，露坐，闲居之处，着五纳衣，或持三衣，或乐冢间，勤身苦体。尽舍此已，去三法衣，还为白衣；屠牛杀生，不可称计，身坏命终，生地狱中。是故[^3]，诸比丘！当[^4]以此方便，知利养甚重，令人不得至无上正真之道。若未生利养心[^5]，制令不生；已生，求方便使灭。如是，诸比丘！当作是学！”

尔时，诸比丘闻佛所说，欢喜奉行！


### 九四

闻如是：

一时，佛在舍卫国祇树给孤独园。

尔时，世尊告诸比丘：“当灭一法，我证汝等成果、神通，诸漏[^6]得尽。云何为一法？所谓味欲。是故，诸比丘！当灭此味欲，我证汝等成神通果，诸漏得尽。”

尔时，世尊便说此偈：

“众生著此味，死堕恶趣中；

今当舍此欲，便成阿罗汉[^7]。

“是故，诸比丘！常当舍此味著之想。如是，诸比丘！当作是学！”

尔时，诸比丘闻佛所说，欢喜奉行！


### 九五

闻如是：

一时，佛在舍卫国祇树给孤独园。

尔时，于舍卫城内，有一长者适丧一子，甚爱敬念，未曾能舍。彼见子死，便生狂惑，周旋往来，不停一处。若见人时，便作是语：“颇有见我儿乎？”

尔时，彼人渐渐往至祇洹精舍[^8]，到世尊所，在一面住。尔时，彼人白世尊曰：“瞿昙[^9]沙门！颇见我儿乎？”

世尊告长者曰：“何故颜貌不悦，诸根错乱？”

尔时，长者报瞿昙曰：“焉得不尔？所以然者，我今唯有一子，舍我无常。甚爱敬念，未曾离目前；哀愍彼子故，令我生狂。我今问沙门，见我儿耶？”

世尊告曰：“如是，长者！如汝所问，生、老、病、死，世之常法；恩爱别[^10]离苦、怨憎会苦，子舍汝无常，岂得不念乎[^11]！”

尔时，彼人闻世尊所说，不入其怀，便舍而退去。前行见人，复作是语：“沙门瞿昙说言曰：‘恩爱分别，便有快乐。’如沙门所说，为审尔不？”

前人对曰：“恩爱别离，有何乐哉？”

当于尔时，去舍卫城不远，有众多人而共博戏。尔时，彼人便作是念：此诸男子聪明智慧，无事不知，我今当以此义问彼诸人。

尔时，即诣博戏所，问众人曰：“沙门瞿昙向我说曰：‘恩爱别离苦、怨憎会苦，此者快乐[^12]。’诸人等今于意云何？”

是时，诸博戏者报斯人曰：“恩爱别离，有何乐哉？言快乐者，此义不然[^13]。”

是时，彼人便作是念：审知[^14]如来言终不虚妄，云何恩爱别离，当有乐耶？此义不然。

尔时，彼人入舍卫城，至宫门外称：“沙门瞿昙而作是教：‘恩爱别离、怨憎之会，此者快乐。’”

尔时，舍卫城及中宫内，普传此语，靡不周遍。当于尔时，大王波斯匿[^15]及摩利夫人[^16]，共在高楼之上相娱乐戏。尔时，王波斯匿告摩利夫人曰：“沙门瞿昙审有斯语：‘恩爱离别、怨憎之会，此皆快乐[^17]。’”

夫人报曰：“吾不从如来闻此言教，设当如来有此教者，事亦不虚。”

王波斯匿告曰：“犹如师教弟子：‘为是、舍是？’弟子报言：‘如是，大师！’[^18]汝今摩利亦复如是。彼瞿昙沙门虽作是说，汝应作是言：‘如是不异，无有虚妄。’然卿速去，不须在吾前立。”

尔时，摩利夫人语竹膊婆罗门曰：“汝今往诣祇洹精舍，到如来所，持我名字，礼世尊[^19]足，复以此义具白世尊云：‘舍卫城内及中宫人有此言论：沙门瞿昙言恩爱别离、怨憎合会，此皆快乐。不审世尊有此教耶？’若世尊有所言[^20]说者，汝善承受，还向我说。”

是时，竹膊婆罗门受夫人教敕，寻往至祇洹精舍。到世尊所，共相问讯。共相问讯已，在一面坐。

时，彼梵志[^21]白世尊曰：“摩利夫人礼世尊足，问讯如来起[^22]居轻利，游步康强乎？训化盲冥，得无劳耶？”

复作是语：“此舍卫城内普传此言：‘沙门瞿昙而作是教：恩爱别离、怨憎之会，此乐快哉！’不审世尊有是言教耶？”

尔时，世尊告竹膊婆罗门曰：“于此舍卫城内，有一长者丧失一子，彼念此子，狂惑失性，东西驰走，见人便问：‘谁见我子？’然，婆罗门！恩爱别离苦、怨憎会苦，此皆无有欢乐。昔日此舍卫城中，复有一人[^23]老母无常，亦复狂惑不识东西；复有一人[^24]老父无常；亦复有兄弟姊妹皆悉无常。彼见此无常之变，生狂失性，不识东西。婆罗门！昔日此舍卫城中有一人，新迎妇，端正无双。尔时，彼人未经几时，便自贫穷。时，彼妇父母见此人贫，便生此念：吾当夺女更嫁与余人。彼人窃闻：妇家父母欲夺吾妇，更嫁与余家。尔时，彼人衣里带利刀，便往至妇家。当于尔时，彼妇在墙外纺作。是时，彼人往至妇父母家，问曰：‘我妇今为所在？’妇母报言：‘卿妇在墙外阴中纺作。’尔时，彼人便往至妇所；到已，问妇曰：‘云卿父母欲夺汝更余嫁耶？’妇报言：‘信有此语，然我不乐闻此言也[^25]！’尔时，彼人即拔利剑，取妇刺杀，复取利剑，自刺其腹，并复作是语：‘我二人俱取死。’[^26]婆罗门！当以此方便，知恩爱别离、怨憎会苦，此皆愁忧，实不可言[^27]！”

尔时，竹膊婆罗门白世尊曰：“如是，世尊！有此诸恼，实苦不乐。所以然者，昔我有一子，舍我无常，昼夜追忆，不离心怀。时我念儿，心意狂惑，驰走东西，见人便问：‘谁见我儿？’沙门瞿昙今所说者，诚如所言。国事烦多，欲还所止。”

世尊告曰：“今正是时。”

竹膊婆罗门即从座[^28]起，绕佛三匝而去。往来至摩利夫人所，以此因缘具白夫人。

时，摩利夫人复至波斯匿王所，到已，白大王曰：“今欲有所问，唯愿大王事事见报！云何，大王！为念琉璃王子[^29]不？”

王报言：“甚念！爱愍不去心首。”

夫人问曰：“若当王子有迁变者，大王！为有忧耶[^30]？”

王复报言：“如是，夫人！如汝所言。”

夫人问曰：“大王当知，恩爱别离，皆兴愁想。云何，大王！为念伊罗王子乎？”

王报言：“我甚爱敬！”

夫人问曰：“大王！若当王子有迁变者，有愁忧耶？”

王报言：“甚有愁忧！”

夫人报言：“当以此方便，知恩爱别离，无有欢乐。云何，大王！念萨罗陀刹利种不？”

王报言：“甚爱敬念！”

夫人言：“云何，大王！若使萨罗陀夫人有变易者，大王为有忧耶？”

王报言：“吾有愁忧。”

夫人言：“大王！当知恩爱别离，此皆是苦。”

夫人言：“王念我不？”

王言：“我爱念汝。”

夫人言：“设当我身有变易者，大王有愁忧乎？”

王言：“设汝身有变易，便有愁忧。”

“大王！当以此方便，知恩爱别离、怨憎合会，无欢乐心。”

夫人言：“云何，大王！念迦尸、拘萨罗人民乎？”

王言：“我甚爱念迦尸、拘萨罗[^31]人民！”

夫人言：“迦尸、拘萨罗人民设当变易者，大王有愁忧乎？”

王言：“迦尸、拘萨罗人民当有变易者，我命不存，况言愁忧乎？所以然者，我因迦尸、拘萨罗国人民力，当得自存。以此方便，知命尚不存，何况不生愁忧乎？”

夫人言：“以此知之，恩爱别离，皆有此苦，无有欢乐[^32]。”

尔时，王波斯匿右膝着地，叉手合掌而向世尊，作是说：“甚奇！甚奇！彼世尊而说此法。若当彼沙门瞿昙来者，尔乃可得共言论。”

复语夫人：“自今以后，当更看汝胜于常日，所着服饰与吾无异。”

尔时，世尊闻摩利夫人与大王立此论本，告诸比丘：“摩利夫人甚大聪明，设当王波斯匿问我此语者，我亦当以此义向彼王说之，如夫人向王所说而无有异。”

又告诸比丘：“我声闻中第一得证优婆斯，笃信牢固，所谓摩利夫人是。”

尔时，诸比丘闻佛所说，欢喜奉行！


### 九六

闻如是：

一时，佛在拔祇国[^33]尸牧摩罗山鬼林鹿园[^34]中。

尔时，那忧罗公[^35]长者往至世尊所，头面礼足，在一面坐；须臾退坐，白世尊曰：“我今年朽，加复抱病，多诸忧恼，唯愿世尊随时教训，使众生类长夜获安隐！”

尔时，世尊告长者曰：“如汝所言，身多畏痛，何可恃怙[^36]？但以薄皮而覆其上[^37]。长者当知，其有依凭此身者，正可见[^38]须臾之乐；此是愚心，非智慧者所贵[^39]。是故，长者！虽身[^40]有病，令心无病。如是，长者！当作是学！”

尔时，长者闻说斯言，从座[^41]起，礼世尊足，便退而去。

尔时，长者复作是念：我今可往至尊者舍利弗所问斯义。是时[^42]，舍利弗去彼不远，在树下坐。是时，那优罗公往至舍利弗所，头面礼足，在一面坐。

是时，舍利弗问长者曰：“如今，长者[^43]颜貌和悦，诸根寂静，必有所因。长者！故当从佛闻法耶？”

时，长者白舍利弗言：“云何，尊者舍利弗！颜貌焉得不和悦乎？所以然者，向者，世尊以甘露之法溉灌胸怀。”

舍利弗言：“云何，长者！以甘露之法，溉灌胸怀？”

长者报言：“于是，舍利弗！我至世尊所，头面礼足，在一面坐。尔时，我白世尊曰：‘年朽长大，恒抱疾病，多诸苦痛，不可称计，唯愿世尊分别此身，普使众生，长获[^44]安隐！’尔时，世尊便告我言：‘如是，长者！此身多诸衰苦，但以薄皮而覆其上。长者当知，其有恃怙此身者，正可有斯须臾[^45]之乐，不知长夜受苦无量[^46]。是故，长者！此身虽有患，当使心无患。如是，长者！当作是学！’世尊以此甘露之法，而见溉灌。”

舍利弗言：“云何，长者！更不重问如来此义乎：云何身有患心有[^47]患？云何身有病心无病[^48]？”

长者白舍利弗言：“实无此辩重问世尊：身有患心有患，身有患心无患？尊者舍利弗必有此辩，愿具分别！”

舍利弗言：“谛听！谛听！善思念之，吾当与汝广演其义。”

对曰：“如是，舍利弗！从彼受教。”

舍利弗告长者曰：“于是，长者！凡夫之人不见圣人，不受圣教，不顺其训；亦不见善知识[^49]，不与善知识从事。彼计色为我，色是我所，我是色所；色中有我，我中有色，彼色、我色合会一处。彼色、我色以集一处，色便败坏，迁移不停，于中复起愁忧苦恼[^50]……痛[^51]……想……行……识……皆观我有识，识中有我，我中有识，彼识、我识合会一处。彼识、我识以会一处，识便败坏，迁移不停，于中复起愁忧苦恼。如是，长者！是为[^52]身亦有患，心亦有患。”

长者问舍利弗曰：“云何身有患心无患耶？”

舍利弗言：“于是，长者！贤圣弟子承事圣贤，修行禁法，与善知识从事，亲近善知识。彼亦不观我有色；不见色中有我，我中有色；不见色是我所，我是色所。彼色迁转不住，彼色以移易，不生愁忧、苦恼、忧色之患；亦复不见痛……想……行……识……不见识中有我，我中有识；亦不见识我所，亦不见我所识。彼识、我识以会一处，识便败坏，于中不起愁忧、苦恼[^53]。如是，长者！是为[^54]身有患而心无患。是故，长者！当作是习，遗身去心，亦无染著。如是[^55]，长者！当作是学！”

尔时，那忧罗公闻舍利弗所说，欢喜奉行！


### 九七

闻如是：

一时，佛在舍卫国祇树给孤独园。

尔时，世尊与数千万众，前后围绕而为说法。尔时，江侧婆罗门[^56]身负重担，便至世尊所；到已舍担，一面在世尊所，默然而住。尔时，彼婆罗门作是思惟：今日沙门瞿昙与数千万众，前后围绕而为说法。我今清净，与沙门瞿昙等无有异。所以然者，沙门瞿昙食好粳粮，种种肴馔，今我食果蓏以自济命。

尔时，世尊以知婆罗门心中所念，告诸比丘：“其有众生以二十一结[^57]染著心者，当观彼人必堕恶趣，不生善处。云何为二十一结？瞋心结、恚害心结、睡眠心结、调戏心结、疑是心结、怒为心结、忌为心结、恼为心结、嫉[^58]为心结、憎为心结、无惭[^59]心结、无愧[^60]心结、幻为心结、奸为心结、伪为心结、诤为心结、憍为心结、慢为心结、妒为心结、增上慢为心结、贪为心结。诸比丘！若有人有此二十一结染著心者，当观其人必堕恶趣，不生善处。犹如白![[../../images/00191.jpeg|20]][^61]新衣，久久朽故，多诸尘垢，意欲染成其色，青、黄、赤、黑，终不得成。何以故？以有尘垢故。如是，比丘！若有人以此二十一结染著心者，当观其人必堕恶趣，不生善处。

“设复有人无此二十一结染著心者，当知斯人必生天上，不堕地狱中。犹如新净白![[../../images/00215.jpeg|20]]，随意欲作何色，青、黄、赤、黑，必成其色，终不败坏。所以然者，以其净故，此亦如是。其有无此二十一结染著心者，当观其人必生天上，不堕恶趣。

“若彼贤圣弟子起瞋恚心结，观已，便能息之。起恚害心结、起睡眠心结、起调戏心结、起疑心结、起怒心结、起忌心结、起恼心结、起嫉[^62]心结、起憎心结、起无惭心结、起无愧心结、起幻心结、起奸心结、起伪心结、起诤心结、起憍心结、起慢心结、起妒心结、起增上慢心结、起贪心结。

“若彼贤圣弟子无瞋、无恚、无有愚惑，心意和悦，以慈心普满一方而自娱乐；二方、三方、四方亦尔；四维上下，于一切中，一切亦一切，一切世间，以无限无量，不可称计，心无恚怒而自游戏[^63]。以此慈心，遍满其中，得欢喜已，心意便正。

“复以悲心普满一方而自娱乐；二方、三方、四方亦尔；四维上下，于一切中，一切亦一切，一切世间，以无量无限，不可称计，心无恚怒而自游戏。以此悲心，遍满其中，得欢喜已，心意便正。

“复以喜心普满一方而自娱乐；二方、三方、四方亦尔；四维上下，于一切中，一切亦一切，一切世间，以无量无限，不可称计，心无恚怒而自游戏。以此喜心，遍满其中，得欢喜已，心意便正。

“复以护心[^64]普满一方而自娱乐；二方、三方、四方亦尔；四维上下，于一切中，一切亦一切，一切世间，以无量无限，不可称计，心无恚怒而自游戏。以此护心，遍满其中，得欢喜已，心意便正。

“便于如来所成于信根，根本不移，竖高显幢，不可移动。诸天、龙、神、阿须伦、沙门、婆罗门，或世人民，于中得欢喜，心意便正。此是如来、至真、等正觉、明行成[^65]为、善逝、世间解、无上士、道法御、天人师，号佛、众佑，于中得欢喜，心意便正，亦复成就于法。如来法者，甚为清净，不可移动，人所爱敬，如是，智者当作是观；便于中而得欢喜，亦复成就于众。如来圣众，甚为清净，性行纯和，法法成就：戒成就、三昧成就、智慧成就、解脱成就、解脱见慧[^66]成就；圣众者，四双八辈，此是如来圣众，可敬[^67]可贵，实可承事，于中得欢喜，心意便正。

“彼复以此三昧心，清净无瑕秽，诸结使[^68]尽，亦无沾污，性行柔软，逮于神通，便得自识无量宿命事，所从来处，靡不知之：若一生、二生、三生、四生、五生、十生、二十生、三十生、四十生、五十生、百生、千生、百千生，成败劫、不成败劫、成败不成败劫、无数成败劫、无数不成败劫，我曾在彼，字某、名某、姓某，如是生、如是食、受如是苦乐、寿[^69]命长短，从彼终生彼间，从彼终生此间，如是自识无数宿命事。

“复以此三昧心，清净无瑕秽，知众生心所念之事。彼复以天眼观众生类：有生者、有终者，善色、丑色，善趣、恶趣，若好、若丑，随众生行所作果报，皆悉知之。或有众生，身行恶，口行恶，心行恶，诽谤贤圣，造[^70]邪见行，身坏命终，生三恶道，趣泥黎中。或复有众生，身行善，口行善，意行善，不诽谤贤圣，正见、无有邪见，身坏命终，生天上、善处。是谓清净天眼观众生类：有生者、有终者，善色、丑色，善趣、恶趣，若好、若丑，随众生行所作果报，皆悉知之。

“彼复以此三昧心，清净无瑕秽，无有结使，心性柔软，逮于神通。复以漏尽通而自娱乐。彼观此苦，如实知之，复观苦集[^71]，复观苦尽，复观苦出要[^72]，如实知之。彼作是观已，欲漏心得解脱，有漏心、无明漏心得解脱。已得解脱，便得解脱智：生死已尽，梵行已立，所作已办，更不复受有，如实知之。如是，比丘！贤圣弟子心得解脱，虽复食粳粮、善美种种肴膳，抟若须弥，终无有罪[^73]。所以然者，以无欲、尽爱故，以无瞋、尽恚故，以无愚痴、尽愚痴故，是谓比丘中比丘，则内极沐浴已。”

尔时，江侧婆罗门白世尊曰：“瞿昙沙门！可往至孙陀罗江侧沐浴。”

世尊告曰：“云何，婆罗门！名之为孙陀罗江水？”

婆罗门白世尊[^74]曰：“孙陀罗江水是福之深渊，世之光明，其有人物在彼河水浴者，一切诸恶皆悉除尽。”

尔时，世尊便说此偈：

“此身无数劫，经历彼河浴；

及诸小陂池，靡不悉周遍。

愚者常乐彼，暗行不清净；

宿罪内充躯，彼河焉能沐[^75]？

净者常快乐，禁戒清亦快；

清者作清行，彼愿必果成。

设护不与取，行慈不杀生；

守诚不妄语，心等无增减。

汝今于此浴，必获安隐处；

彼河何所至？犹盲投乎冥。”

尔时，婆罗门白世尊曰：“止！止！瞿昙！犹如偻者得伸，暗者见明，迷者示道，于暗室然明，无目者为作眼目。如是，沙门瞿昙！无数方便说此妙法，愿听为道！”

尔时，江侧婆罗门即得作道，受具足戒[^76]。所以族姓子，出家学道，修无上梵行：生死已尽，梵行已立，所作已办，更不复受有，如实知之。是时，尊者孙陀罗谛利即成阿罗汉。

尔时，尊者孙陀罗谛利闻佛所说，欢喜奉行！


### 九八

闻如是：

一时，佛在罗阅城耆阇崛山中，与大比丘五百人俱。

尔时，释提桓因日时已过，向暮便往至世尊所，头面礼足，在一面坐。

尔时，释提桓因即以偈颂问如来义：

“能说能宣布，渡流成无漏；

以渡生死渊，今问瞿昙义。

我观此众生，所作福佑业；

造行若干种，施谁福最尊？

尊今灵鹫山，唯愿演此义，

知释意所趣，亦为施者宣。”

尔时，世尊以偈答曰[^77]：

“四趣造福无，四果具足成[^78]；

诸学得迹人，宜信奉其法。

无欲亦无恚，愚尽成无漏；

尽度一切渊，施彼成大果。

此诸[^79]众生类，所作福德业；

造行若干种，施僧获福多。

此众度无量，犹海出珍宝；

圣众亦如是，演慧光明法。

拘翼[^80]彼善处，能施众僧者；

获福不可计，最胜之所说。”

尔时，释提桓因闻佛所说已，即礼佛足，便于彼退而去。尔时，释提桓因闻佛所说，欢喜奉行！


### 九九

闻如是：

一时，佛在罗阅城耆阇崛山中，与大比丘五百人俱。

尔时，尊者须菩提亦在王舍城耆阇崛山侧，别作屋庐而自禅思。尔时，尊者须菩提身得苦患，甚为沉重。便作是念：我此苦痛为从何生？复从何灭？为至何所？尔时，尊者须菩提便于露地而敷坐具，直身正意，专精一心，结跏趺坐，思惟诸入[^81]，欲害苦痛。

尔时，释提桓因知尊者须菩提所念，便以偈敕波遮旬[^82]曰：

“善业[^83]脱诸缚，居在灵鹫山；

今得极重患，乐空诸根定。

速来往问疾，觐省尊上颜；

既得获大福，种德莫过是。”

时，波遮旬对曰：“如是，尊者！”

尔时，释提桓因将五百天人及波遮旬，譬如士夫屈伸臂顷，便从三十三天没，来至灵鹫山中，离尊者须菩提不远，复以此偈语波遮旬曰：

“汝今觉善业，乐禅三昧定；

柔和清净音，令[^84]使从禅起[^85]。”

波遮旬对曰：“如是。”

尔时，波遮旬从释提桓因闻语已，便调琉璃之琴，前至须菩提所，便以此偈叹须菩提曰：

“结尽永无余，诸念不错乱；

诸尘垢悉尽，愿速从禅觉。

心息渡有河，降魔度诸结；

功德如大海，愿速从定起。

眼净如莲花，诸秽永不著；

无归与作归，空定速时起。

渡四流[^86]无为，善解无老病；

以脱有为灾，唯尊时定觉。

五百天在上，释主[^87]躬自来；

欲觐圣尊颜，解空[^88]速时起。”

尔时，尊者须菩提即从座[^89]起，复叹波遮旬曰：“善哉！波遮[^90]旬！汝今音与琴合，琴与音合，而无有异。然琴音不离歌音，歌音不离琴音，二声[^91]共合，乃成妙音[^92]。”

尔时，释提桓因便往至尊者须菩提所，头面礼足，在一面坐。尔时，释提桓因白须菩提言：“云何，善业！所抱患苦有增损乎？今此身痛[^93]为从何生？身生耶？意生乎？”

尔时，尊者须菩提语释提桓因言：“善哉！拘翼！法法自生，法法自灭；法法相动，法法自息。犹如，拘翼！有毒药，复有害毒药。天帝释！此亦如是，法法相乱，法法自息。法能生法，法能灭法[^94]，黑法[^95]用白法[^96]治，白法用黑法治。天帝释！贪欲病者用不净治，瞋恚病者用慈心治，愚痴病者用智慧治。如是，释提桓因！一切所有皆归于空，无我、无人，无寿、无命，无士、无夫，无形、无像，无男、无女。犹如，释提桓因！风坏大树，枝叶雕[^97]落；雪[^98]雹坏苗，华果初茂，无水自萎；天降时雨，生苗得存。如是，天帝释！法法相乱，法法自定。我本所患疼痛苦恼，今日已除，无复患苦。”

是时，释提桓因白须菩提言：“我亦有愁忧苦恼，今闻此法无复有愁忧。众事猥多，欲还天上。己亦有事及诸天，事皆悉猥多。”

时，须菩提言：“今正是时，宜可时去。”

是时，释提桓因即从座[^99]起，前礼须菩提足，绕三匝而去。

是时，尊者须菩提便说此偈：

“能仁说此语，根本悉具足；

智者获安隐，闻法息诸病。”

尔时，释提桓因闻尊者须菩提所说，欢喜奉行！

调达及二经，皮及师利[^100]罗，

竹膊孙陀利，善业释提桓。

[^1]: 我：高丽藏原无此字，今依据宋、元、明三种藏经补上。

[^2]: 本：高丽藏原作“大”，今依据宋、元、明三种藏经改。

[^3]: 是故：高丽藏原无此二字，今依据宋、元、明三种藏经补上。

[^4]: 当：高丽藏原无此字，今依据宋、元、明三种藏经补上。

[^5]: 心：高丽藏原无此字，今依据宋、元、明三种藏经补上。

[^6]: 诸漏：指三漏，又称三有漏，即欲漏、有漏、无明漏。欲漏，又称欲有漏，指无明之外的欲界烦恼；有漏，又称有有漏，指无明之外的色界、无色界烦恼；无明漏，又称无明有漏，指三界的无明烦恼。

[^7]: 阿罗汉：四果圣人，又作应、应供，指断尽一切烦恼之圣者，将不会再于三界中受生。《大毗婆沙论》卷九十四云：“复次，罗汉名生，阿是无义，以无生故，名阿罗汉。”

[^8]: 祇洹精舍：即祇树给孤独园。

[^9]: 瞿昙：又音译作乔答摩、乔达摩，为释尊所属之族姓；外道常以此姓称呼佛陀。

[^10]: 别：高丽藏原无此字，今依据宋、元、明三种藏经补上。

[^11]: 如是，长者……不念乎：汉译《南传大藏经·中部经典三·八七·爱生经》译作“‘居士！事既如是，居士！愁悲苦忧恼为由爱生，由爱起。’（居士言：）‘世尊！何人对其作如是思耶？愁悲苦忧恼系由爱生、由爱起。世尊！由爱生、由爱起乃喜乐事。’”

[^12]: 恩爱别离苦、怨憎会苦，此者快乐：汉译《南传大藏经·中部经典三·八七·爱生经》译作“愁悲苦忧恼系由爱生、由爱起”。

[^13]: 恩爱别离，有何乐哉？言快乐者，此义不然：汉译《南传大藏经·中部经典三·八七·爱生经》译作“实由爱生、由爱起为喜乐”。

[^14]: 知：高丽藏原无此字，今依据宋、元、明三种藏经补上。

[^15]: 大王波斯匿：即波斯匿王，意译胜军王、胜光王、明光王等，为古印度憍萨罗国国王，与释尊同寿，为佛教僧团的大护法。曾娶释迦摩诃男之婢女，共生一太子名毗流离。

[^16]: 摩利夫人：又作摩利迦夫人、玛莉咖夫人，原为一种姓低下的平民少女，因路上遇到佛陀托钵，遂将为自己准备的午餐供养佛陀，佛陀即预言她当天就会得到布施的利益，果真当天遇到波斯匿王，当晚即被迎接进宫，并立为皇后。

[^17]: 沙门瞿昙……此皆快乐：汉译《南传大藏经·中部经典三·八七·爱生经》译作“末利！‘愁悲苦忧恼为由爱生、由爱而起’，此为沙门瞿昙之所说”。

[^18]: 犹如师教弟子：‘为是、舍是？’弟子报言：‘如是，大师！’：汉译《南传大藏经·中部经典三·八七·爱生经》译作“譬如乃师对弟子所说之任何事，弟子皆谓：‘吾师！诚以为然；吾师！诚以为然。’而对彼皆表赞同”。

[^19]: 礼世尊：高丽藏原作“跪如来”，今依据宋、元、明三种藏经改。

[^20]: 言：高丽藏原无此字，今依据宋、元、明三种藏经补上。

[^21]: 梵志：婆罗门之意译，因志求来世生于梵天，故称。

[^22]: 起：高丽藏原作“兴”，今依据圣藏改。

[^23]: 人：高丽藏原无此字，今依据宋、元、明三种藏经补上。

[^24]: 人：高丽藏原无此字，今依据宋、元、明三种藏经补上。

[^25]: 也：高丽藏原作“耶”，今依据宋、元、明三种藏经改。

[^26]: 昔日此舍卫城中……‘我二人俱取死。’：汉译《南传大藏经·中部经典三·八七·爱生经》译作“往昔于此舍卫城，某妇人往亲戚之家。彼等亲族将彼女从其夫处夺去，欲许配与他者。然彼女不愿。彼时，向在舍卫城之夫告言：‘贤夫！彼等亲戚将我从汝处夺走，欲许配与他者，然我不愿。’时彼之夫云：‘我等死为比翼之鸟。’乃将其妻腰斩为二，而后自戕”。

[^27]: 当以此方便……实不可言：汉译《南传大藏经·中部经典三·八七·爱生经》译作“为何愁、悲、苦、忧、恼由爱生、由爱起耶？依此理由当得可知”。

[^28]: 座：高丽藏原作“坐”，今依据宋、元、明三种藏经改。

[^29]: 琉璃王子：又作鞞留罗、毗琉璃王子，意为恶生王，为波斯匿王与释迦摩诃男之婢女所生，后篡位、弑兄，并歼灭迦毗罗卫国释迦族。参阅《增一阿含·卷第二十六·等见品第三十四·二九九》。

[^30]: 耶：高丽藏原作“也”，今依据宋、元、明三种藏经改。

[^31]: 迦尸、拘萨罗：此二大国均由波斯匿王所统治。迦尸，为中印度古王国。

[^32]: 恩爱别离，皆有此苦，无有欢乐：汉译《南传大藏经·中部经典三·八七·爱生经》译作“愁、悲、苦、忧、恼由爱生、由爱而起”。

[^33]: 拔祇国：又作婆祇国、跋耆国、跋祇国，古印度十六大国之一，在摩竭陀国之北。

[^34]: 鬼林鹿园：又作恐怖林鹿野苑、恐怖鹿林。

[^35]: 那忧罗公：又作那优罗公、那拘罗，意为那忧罗父、那酤罗父。

[^36]: 恃怙：即依凭、依靠。

[^37]: 如汝所言，身多畏痛，何可恃怙？但以薄皮而覆其上：汉译《南传大藏经·相应部经典三·蕴相应·一·那拘罗父》译作“如是居士！居士！汝身为病污所覆”。

[^38]: 见：高丽藏原无此字，今依据宋、元、明三种藏经补上。

[^39]: 其有依凭此身者……非智慧者所贵：汉译《南传大藏经·相应部经典三·蕴相应·一·那拘罗父》译作“持如是之身，如何不须臾自言无病耶？但除愚痴”。

[^40]: 身：高丽藏原作“心”，今依据宋、元、明、圣四种藏经改。

[^41]: 座：高丽藏原作“坐”，今依据宋、元、明三种藏经改。

[^42]: 是时：高丽藏原无此二字，今依据宋、元、明三种藏经补上。

[^43]: 曰如今长者：高丽藏原无此五字，今依据宋、元、明三种藏经补上。

[^44]: 长获：高丽藏原作“获此”，今依据宋、元、明三种藏经改。

[^45]: 臾：高丽藏原无此字，今依据圣藏补上。

[^46]: 其有恃怙……受苦无量：汉译《南传大藏经·相应部经典三·蕴相应·一·那拘罗父》译作“持如是之身，如何不须臾自言无病耶？但除愚痴”。

[^47]: 有：高丽藏原作“无”，今依据宋、元、明三种藏经改。

[^48]: 云何身有患心有患？云何身有病心无病：汉译《南传大藏经·相应部经典三·蕴相应·一·那拘罗父》译作“如何身病而为心病？如何为身病而心无病耶”。

[^49]: 善知识：又作知识、善友、胜友，指正直而有德行、能教导正道之人。

[^50]: 彼计色为我……于中复起愁忧苦恼：汉译《南传大藏经·相应部经典三·蕴相应·一·那拘罗父》译作“观色是我，我以色有，我中有色，色中有我，住缠于色是我，色是我所。彼人，住缠于我是色，色是我所，彼色变易、变异。彼人于色之变易、变异，而生愁、悲、苦、忧、恼”。以下，受、想、行、识译法同此。

[^51]: 痛：汉译《南传大藏经·相应部经典三·蕴相应·一·那拘罗父》译作“受”。下同。

[^52]: 是为：高丽藏原无此二字，今依据圣藏补上。

[^53]: 不见识中有我……于中不起愁忧、苦恼：汉译《南传大藏经·相应部经典三·蕴相应·一·那拘罗父》译作“不观识是我，我以识有，我中有识，识中有我。不住缠于我是识，识是我所。彼人不住缠于我是识，识是我所，而彼识变易、变异。彼人于识之变易、变异而不生愁、悲、苦、忧、恼”。

[^54]: 是为：高丽藏原无此二字，今依据圣藏补上。

[^55]: 如是：高丽藏原无此二字，今依据宋、元、明三种藏经补上。

[^56]: 江侧婆罗门：又作孙陀罗谛利，汉译《南传大藏经·中部经典一·七·布喻经》译作“婆罗门孙陀利伽·巴罗多瓦奢”，《中阿含·九三·水净梵志经》译作“水净梵志”、“妙好首梵志”、“好首水净梵志”，《杂阿含·一一八五经》作“孙陀利河侧住止婆罗门”。

[^57]: 结：《中阿含·九三·水净梵志经》译作“秽”，汉译《南传大藏经·中部经典一·七·布喻经》也译作“秽”。

[^58]: 嫉：高丽藏原作“疾”，今依据宋、元、明、圣四种藏经改。

[^59]: 无惭：指对做坏事不感到羞耻。

[^60]: 无愧：指对做坏事的后果不感到害怕。

[^61]: ![[../../images/00239.jpeg|20]]：细毛所织之花布。

[^62]: 嫉：高丽藏原作“疾”，今依据宋、元、明、圣四种藏经改。

[^63]: 以慈心普满一方而自娱乐……心无恚怒而自游戏：汉译《南传大藏经·中部经典一·七·布喻经》译作“彼以慈心遍满一方而住之，如是，于二方、三方、四方、上下、横偏一切处、全世界，以广大、广博、无量、无恚、无害之慈心遍满而住之”。

[^64]: 护心：即舍心。

[^65]: 成：高丽藏原作“足”，今依据宋、元、明三种藏经改。

[^66]: 戒……三昧……智慧……解脱……解脱见慧：此五者统称为五分法身、无漏五蕴。三昧又作定，智慧又作慧，解脱见慧又作解脱知见。

[^67]: 敬：高丽藏原作“爱”，今依据宋、元、明三种藏经改。

[^68]: 使：高丽藏原作“便”，今依据宋、元、明三种藏经改。

[^69]: 寿：高丽藏原作“受”，今依据宋、元、明三种藏经改。

[^70]: 造：此字前，高丽藏原有“邪见”二字，今依据宋、元、明、圣四种藏经删去。

[^71]: 集：高丽藏原作“习”，今依据圣藏改。

[^72]: 出要：出离、离欲。

[^73]: 终无有罪：汉译《南传大藏经·中部经典一·七·布喻经》译作“对彼实不为障害”。

[^74]: 白世尊：高丽藏原无此三字，今依据宋、元、明三种藏经补上。

[^75]: 沐：高丽藏原作“救”，今依据宋、元、明三种藏经改。

[^76]: 具足戒：又称近圆戒、大戒，指比丘、比丘尼所受持之戒。

[^77]: 尔时世尊以偈答曰：高丽藏原无此八字，今依据宋、元、明三种藏经补上。

[^78]: 四趣造福无，四果具足成：四趣，即四向，指预流向、一来向、不还向、阿罗汉向；四果，指预流果、一来果、不还果、阿罗汉果。四趣、四果合称四双八辈。

[^79]: 此诸：高丽藏原作“诸此”，今依据宋、元、明三种藏经改。

[^80]: 拘翼：即释提桓因，高丽藏原作“瞿昙”，今依据宋、元、明三种藏经改。

[^81]: 诸入：入，又译为处、入处；诸入，即内六入、外六入。

[^82]: 波遮旬：又作般遮翼，意为五髻、五结乐子，为乐神之名，常为帝释演奏伎乐。参阅《长阿含·一四·释提桓因问经》。

[^83]: 善业：须菩提之意译。

[^84]: 令：高丽藏原作“今”，今依据宋、元、明三种藏经改。

[^85]: 从禅起：又作从禅觉，指出定。起，高丽藏原作“坐”，今依据宋、元、明三种藏经改。

[^86]: 四流：又作四暴流、四瀑流，即欲流、有流、见流、无明流。欲流，指诸见、无明外的欲界烦恼；有流，指诸见、无明外的色界、无色界烦恼；见流，指三界之身见、边见、邪见、见取、戒禁取等五见烦恼；无明流，指三界之无明烦恼。流，以上四类烦恼能令有情陷入生死轮回之流，故名。

[^87]: 释主：即释提桓因，高丽藏原作“释种”，今依据宋、元、明三种藏经改。

[^88]: 解空：指须菩提，因佛赞其为“解空第一”比丘。

[^89]: 座：高丽藏原作“坐”，今依据宋、元、明三种藏经改。

[^90]: 遮：高丽藏原无此字，今依据宋、元、明、圣四种藏经补上。

[^91]: 声：高丽藏原作“事”，今依据宋、元、明三种藏经改。

[^92]: 音：高丽藏原作“声”，今依据宋、元、明三种藏经改。

[^93]: 痛：高丽藏原作“病”，今依据宋、元、明三种藏经改。

[^94]: 法能灭法：高丽藏原无此四字，今依据宋、元、明三种藏经补上。

[^95]: 黑法：指恶业、恶法。

[^96]: 白法：即善法、善业。

[^97]: 雕：通“凋”。

[^98]: 雪：高丽藏原作“雷”，今依据圣藏改。

[^99]: 座：高丽藏原作“坐”，今依据宋、元、明三种藏经改。

[^100]: 师利：高丽藏原作“利师”，今依据上文改。

