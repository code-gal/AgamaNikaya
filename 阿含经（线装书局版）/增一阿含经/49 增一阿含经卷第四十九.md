# 增一阿含经卷第四十九



## 非常品第五十一[^1]



### 四五四

闻如是：

一时，佛在舍卫国祇树给孤独园。

尔时，世尊告诸比丘：“云何，比丘！汝等流转生死，经历苦恼，于中悲号涕泣，泪出为多耶，为恒水多乎？”

尔时，诸[^2]比丘前白佛言：“我等观察如来所说义，经历生死，涕泣之泪，多于恒水。”

佛告比丘：“善哉！善哉！诸比丘！如汝所说无有异；汝等在生死，泪多于恒水。所以然者，于生死中亦更父母终亡，于中堕泪不可称计。长夜之中父兄、姊妹、妻子五亲，及诸恩爱，追慕悲泣不可称计。是故，比丘！当厌患生死，去离此法。如是，比丘！当作此学！”

当说此法时，六十余比丘漏尽意解。

尔时，诸比丘闻佛所说，欢喜奉行！


### 四五五

闻如是：

一时，佛在舍卫国祇树给孤独园。

尔时，世尊告诸比丘：“云何，比丘！汝等在生死中，身体毁坏，流血多耶，为恒水多乎？”

尔时，诸比丘白佛言：“如我等观察如来所说者，流血多于恒水。”

佛告诸比丘：“善哉！善哉！比丘！如汝所言，流血多于恒水。所以然者，在生死中，或作牛、羊、猪、犬、鹿、马、鸟、兽，及余无数所经历苦恼，实可厌患，当念舍离。如是，比丘！当作是学！”

尔时，世尊说是法时，六十余比丘漏尽意解。

尔时，诸比丘闻佛所说，欢喜奉行！


### 四五六

闻如是：

一时，佛在舍卫国祇树给孤独园。

尔时，世尊告诸比丘：“当思惟无常想，广布无常想。以思惟、广布无常想，尽断欲爱、色爱、无色爱，无明、憍慢皆悉除尽。犹如以火焚烧草木，永尽无余。比丘当知，若思惟无常想，广布无常想，尽断三界爱著。

“昔有国王名曰清净音响，统领阎浮地，有八万四千城郭，有八万四千大臣，有八万四千宫人婇女，一一婇女各有四侍人。尔时，音响圣王无有子息。时，彼大王便作是念：吾今领此国界，以法治化，无有枉理；然，我今日亦无继嗣，设我终后，门族断灭。时，彼国王以息因缘故，自归诸天、龙、神、日、月、星辰，自归释、梵、四天王、山神、树神，下及药草果神——愿求福，使我生息。

“尔时，三十三天有一天子，名曰须菩提，命将欲终，有五瑞应[^3]自然逼己。云何为五？又此诸天华冠[^4]终不萎，此天子花冠自萎；是时，诸天衣无垢坌，尔时此天子衣生垢坌；且三十三天身体香洁，光明彻照，尔时彼天子身体臭处，不可亲近；又且三十三天恒有玉女，前后围绕作倡伎乐，五欲自恣，尔时彼天子命将欲终，玉女离散；又且三十三天有自然之座，四尺入地，设天子起座，离地四尺，然此天子命将欲终，不乐本座。是谓五瑞应自然逼己。

“时，须菩提天子以有此瑞应，尔时释提桓因告一天子曰：‘汝今往至阎浮地，语音响王曰：释提桓因致敬无量，兴居轻利，游步康强。阎浮地无有德之人与王作息，但今三十三天有天子，名曰须菩提，今有五瑞应自然逼己，必当降神与王作息。虽尔，年壮盛时必当出家学道，修无上梵行。’彼[^5]天对曰：‘如是，天王！受天王教。’犹如力士屈伸[^6]臂顷，从三十三天没，来至阎浮地。

“尔时，音响大王在高楼上，及持盖一人。是时，彼天在楼上虚空中，告王曰：‘释提桓因致敬无量，游步康强，兴居轻利。阎浮地无有德之人与王作息，今三十三天有天子名须菩提，今有五瑞应以逼于己，当降神下应与王作息。但年壮盛时必当出家学道，修无上梵行。’时，音响王闻此语已，欢喜踊跃，不能自胜，即报天曰：‘今来所告，甚过大幸，但降神与我作息，欲求出家，终不违逆。’是时，彼天还至释提桓因所，即白天王：‘音响王者甚爱所白。音响王言：但使降神，欲出家者终不违逆。’

“时，释提桓因便往至须菩提天子所，语须菩提天子言：‘汝今发誓愿生音响人王宫中。所以然者，音响人王无有子息，恒以正法治化。汝昔有福，造众功德，今应降神生彼宫中。’须菩提天子曰：‘止！止！天王！我不乐愿生人王宫中，意欲出家学道，在王宫者学道甚难。’释提桓因告曰：‘汝但发愿生彼王宫中。我当将护，令汝出家学道。’比丘当知，尔时，须菩提天子即发誓愿生王宫中。

“是时，音响人王与第一夫人，共相交接，觉身怀妊。是时，夫人白音响王曰：‘大王当知，我今觉身怀妊。’时王闻已，踊跃欢喜，不能自胜；更以殊特，布好坐具，食以甘美，如王无异。是时，夫人经八、九月生一男儿，极为端正，颜貌奇特，世之希有。时，音响王召诸外道梵志、群臣使令占相，以此因缘本末，具向诸相师说。诸婆罗门报曰：‘唯愿大王当察此理！今生太子世之殊特，昔为天子名须菩提，今寻前号名须菩提。’时诸相师立姓号已，各从座起而去。

“时，王子须菩提为王所敬重，未曾离目前。是时，音响王便作是念：我昔日已来无有子息，缘子息故，祷谢诸天，使有一子，经历尔许时，今方生子；然，天帝所记，当出家学道；我今要设巧便，使不出家学道。是时，音响王为太子故，设三时宫殿：寒时设温殿，热时设凉殿，不寒不热时设适时宫殿。与设四种宫女居处，第一宫有六万婇女，第二有六万婇女，第三有六万婇女，第四有六万婇女，各有侍从四人，作转关坐具，令彼太子于上而坐[^7]卧；若须菩提王子意欲在前游戏，是时诸婇女辄在前立，是时彼座具随身回转，前有六万婇女及侍者有四；若彼意欲在后游戏，是时座床辄随身回转；若复欲与诸婇女共相娱乐，是时座具随身回转，使王子须菩提意在五欲，不乐出家。

“是时，释提桓因夜半非人之时，便往至王子须菩提所，在虚空中告须菩提王子曰：‘王子！昔日岂不作是念乎：若我在家年壮盛时，当出家学道。今日何故在五欲中而自娱乐？意不复愿出家学道乎？然我亦有斯言：劝乐王子使出家学道。今正是时，设不出家学道者，后悔无益！’释提桓因说斯语已，便退而去。

“时，王子须菩提在宫人中便生此念：音响王者，已与我作爱欲罗网，因缘此爱欲罗网故，不得出家学道。我今可断此罗网，不与秽浊所拘牵，以信坚固，出家学道，在空静之处，勤学经业，使令日新。

“是时，王子须菩提重作是念：音响父王有此数[^8]万婇女前后围绕，我今当观察颇有斯理在世永存乎？尔时，王子须菩提遍观宫里，无有女人久存世者。

“时，须菩提复作是念：我今何故观于外物？当观身内因缘所起，今此身中颇有发、毛、爪、齿、骨、髓之属，久存于世乎？从头至足观三十六物污露不净；然自观察，无一可贪，亦无真实，幻伪非真，皆归于空，不久存于世。

“是时，王子须菩提复作是念：我今当断此罗网，出家学道。是时，须菩提观此五受阴身，所谓此色苦，此色集[^9]，此色灭，此色出要；痛……想……行……识苦，识集，识灭，识出要。尔时，观此五阴身已，所谓集法皆是尽法，即于座上得辟支佛。

“时，须菩提辟支佛已[^10]觉成佛，便说斯偈：

‘欲我知汝本，意以思想生；

我不思想汝，则汝而不有。’

“是时，辟支佛说此偈已，飞在虚空而去，在一山中，独在树下，于无余涅槃界而般涅槃。

“尔时，音响王告傍臣曰：‘汝往观须菩提宫内，王子为寤寐安隐乎？’尔时，大臣受王教令，即往至王子宫内，然所寝内室，门户牢固。时彼大臣还至王所，前白王言：‘王子寤寐安隐，门户牢固。’时王再三问：‘汝往看王子为善眠乎？’尔时，彼臣复至宫门，然门户牢固；复往白王：‘王子在宫眠寐不觉，门户牢固，至今不开。’时音响王复作是念：我息王子少时犹不眠寐，何况今日年壮盛时有眠寐乎？宜自往看，知子吉凶，我子将不得疾病也？

“是时，音响王即往至须菩提宫内，至门外立告一人曰：‘汝今施梯逾墙入内与吾开门。’彼人受王教敕，即施梯逾墙入内与王开门。时王入内观内宫中，所卧床空，不见王子；不见已，告婇女曰：‘王子须菩提今为所在？’诸婇女曰：‘我等亦不知王子所在？’时音响王闻斯语已，自投乎地，良久乃稣[^11]。是时，音响王告群臣曰：‘我息[^12]小时犹生斯念：设我长大当剃除须发，着三法衣，以信坚固，出家学道。然今王子必当舍我出家学道，汝等各各四面求索王子竟为所在？’即时，群臣乘驾流驰，处处求索。

“尔时，有臣迳往至彼山中，中道复作是念：若王子须菩提出家学道者，必当在此学道。尔时，大臣遥见王子须菩提在一树下，结跏[^13]趺坐。时臣便生斯念：此是王子须菩提。熟视察之，还诣王所，前白王言：‘王子须菩提近在山中树下，结跏趺坐。’时音响王闻斯语已，即往至彼山中，遥见须菩提在山树下，结跏趺坐，复自投于地：‘我息昔日自誓愿曰：设我年[^14]向二十，当出家学道。今将不误，又且天告我言：汝子必当学道。’时音响王直前语须菩提曰：‘汝今何故舍我出家学道？’时辟支佛默然不对。王复告曰：‘汝母极怀愁忧，须见汝乃食。时起诣宫。’时辟支佛不言不语，默然而住。

“时，音响王即前捉手，亦不动摇。王复告群臣曰：‘王子今日已取命终。释提桓因先来告我：汝应得息，但当出家学道。然今王子已出家学道，今舆此舍利；诣王国界，当蛇旬[^15]之。’

“时，彼山中诸神祇，现半身白王曰：‘此是辟支佛，非是王子；蛇旬舍利法，不如王子法[^16]。所以然者，我是过去诸佛弟子，诸佛亦有此教：世有四人应与起偷婆[^17]。云何为四？如来、至真、等正觉应起偷婆；辟支佛应起偷婆；如来弟子漏尽阿罗汉应起偷婆；转轮圣王应起偷婆[^18]。当蛇旬转轮圣王身时，蛇旬如来、辟支佛身亦复如是[^19]。’

“尔时，音响王复语天曰：‘当云何供养蛇旬转轮圣[^20]王身？’树神报曰：‘转轮圣王，与作铁椁，盛满香油，沐浴转轮圣王身，以白净劫波育衣[^21]，缠裹其身，复以彩画之衣而覆其上，而着椁中，复以铁盖而盖其上，处处施钉，复以百张白叠而裹其椁，以种种杂香积在乎地，以铁椁安着其中，七日七夜之中，华香供养，悬缯、幡盖，作倡伎乐。过七日后，复取王身而蛇旬之，以取舍利。蛇旬[^22]复经七日七夜供养[^23]不绝，于四衢[^24]道中而起偷婆，复以香华、幡盖种种供养。大王当知，供养转轮圣王舍利，其事如是；诸佛如来、辟支佛、阿罗汉亦复如是。’

“时，音响王语彼天曰：‘以何因缘供养转轮圣王身？以何因缘供养佛、辟支佛、阿罗汉身？’天报王曰：‘转轮圣王以法王治：自不杀生，复教他人使不行杀；自不与不取，复教他人使不窃盗；己不淫泆，复教他人不犯他妻；己不妄言、绮语、恶口、两舌斗乱彼此、嫉妒、恚、痴，己意专正，恒行正见，亦使他人习其正见。是谓，大王！由此因缘，转轮圣王应起偷婆。’

“王问天曰：‘复以何因缘，漏尽阿罗汉应起偷婆？’天报王曰：‘漏尽阿罗汉比丘欲爱已尽，瞋恚、愚痴已除，已度有至无为，是世间良佑福田，由此因缘，漏尽阿罗汉应起偷婆。’

“王复问曰：‘以何因缘辟支佛应起偷婆？’天报王曰：‘辟支佛者，无师自觉，出世甚难，得现法报，脱于恶趣，令人生天上，由此因缘，辟支佛应起偷婆。’

“王复问曰：‘以何因缘如来应起偷婆？’天报王曰：‘如来十力具足，此十力者非声闻、辟支佛所能及逮，转轮圣王所不能及，世间群萌所不能及也。如来四无所畏，在大众中能师子吼，转于梵轮。如来不度者度，不脱者脱，不般涅槃者令般涅槃，无救护者与作覆荫，盲者作眼目，与诸疾病作大医王；天及世人、魔、若魔天，靡不宗奉，可敬可贵，回于恶趣令至善处。是谓，大王！由此因缘，如来应起偷婆。是谓，大王！由此因缘本末，四种之人应起偷婆。’尔时，音响王语彼天曰：‘善哉！善哉！神天！我今受汝教，令供养此舍利，当如供养辟支佛。’

“尔时，音响王告诸人曰：‘汝等各舆须菩提辟支佛舍利往王国界。’群臣闻王教已，卧着金床，舆诣国界。是时，音响王即敕使作铁椁，盛满香油，沐浴辟支佛身，以劫波育衣缠裹其身，复以杂彩好衣而覆其上，安处铁椁中，复以铁盖而盖其上，处处安钉，极令牢固，以百张白叠而覆其上，取种种好香以辟支佛身而着其中，七日七夜香华供养；过七日后，蛇旬辟支佛舍利，复供养七日，作倡伎乐，于四衢道头起一偷婆，后以香华、缯彩、幡盖，作倡伎乐而供养之。

“比丘当知，其有众生恭敬供养辟支佛舍利者，命终之后即生三十三天上。其有众生思惟无常之想，回三恶趣生天人中。诸比丘！汝等莫作斯观。尔时音响王者，岂异人乎？则我身是。其思惟无常想者，多所饶益。我今观此义已，告诸比丘：当思惟无常想，广布无常想。以思惟无常之想，使[^25]欲爱、色爱、无色爱尽断，无明、憍慢永无遗余，犹如以火焚烧草木、高好讲堂窗牖[^26]门间。比丘！思惟无常想亦复如是，尽断欲爱、色爱、无色爱，永无遗余。是故，比丘！当尽心意，无令违失！”

当说斯法时，于彼座上六十余比丘漏尽意解。

尔时，诸比丘闻佛所说，欢喜奉行！


### 四五七

闻如是：

一时，佛在舍卫国祇树给孤独园。

尔时，世尊告诸比丘：“若比丘、比丘尼心五弊[^27]而不断，不除心五结，彼比丘、比丘尼日夜于善法损[^28]减而无增益。云何心五弊而不断？于是，比丘有狐疑心于如来所，亦不解脱，亦不入其正法，彼人心不在讽诵，是谓斯比丘心弊不断。

“复次，比丘！有疑心于正法，亦不解脱，亦不入其正法，彼人亦不讽诵，是谓斯人心弊不断。

“复次，比丘！有疑心于圣众，亦不解脱，亦不施意向和合众，亦复不在道品法中，是谓斯比丘心弊不断。

“复次，比丘！犯于禁戒，不自悔过，彼比丘已犯禁戒，不自改悔，亦不施心在道品之中，是谓斯比丘心弊不断。

“复次，比丘！心意不定而修梵行：‘我以此梵行之德，生于天上若诸神祇。’然彼比丘以此心行修于梵行，心不专在道品之中；心已不在道品之中，是谓心弊不断[^29]。如是比丘心五弊不断。

“云何比丘心[^30]五结不断[^31]？于是，比丘！懈怠不求方便；彼比丘已有懈怠，不求方便，是谓斯比丘心结不断。

“复次，比丘！恒喜多忘[^32]，贪在眠寐；彼比丘以喜多忘[^33]，贪在眠寐，是谓斯比丘第二心结不断。

“复次，比丘！意不定，恒喜多乱；彼比丘心已乱不定，是谓比丘第三心结不断。

“复次，比丘！根门不定；彼比丘已根门不定，是谓比丘第四心结不断。

“复次，比丘！恒喜在市，不在静处，是谓比丘第五心结不断。

“若比丘、比丘尼有此五心弊、五心结不断，彼比丘、比丘尼昼夜之中善法断绝，无有增益。犹如鸡子[^34]若八、若十[^35]、若十二，不随时覆荫，不随![[../../images/00067.jpeg|20]][^36]，不随时将护。彼鸡虽生此念：使我鸡子得全无他。然此鸡子终不安隐。所以然者，皆由不随时将护之所致，后复断坏，不成其子。此亦如是，若比丘、比丘尼五心结不断，五心弊不除，昼夜之中于善法减，无有增益。

“若复比丘、比丘尼五心结断，五心弊除，昼夜之中善法增益，无有损减。犹如鸡子若八、若十[^37]、若十二，随时将护，随时育护，随时荫覆。彼鸡虽生斯念：使我鸡子全不成就。然彼鸡子自然成就，安隐无为。所以然者，随时长养，令得无为，时诸鸡子寻得出外。此亦如是，若比丘、比丘尼五心弊断，五心结除，彼比丘、比丘尼于长夜之中善法增益，无有损减。

“是故，比丘、若比丘尼当施设心无有犹豫狐疑于佛、犹豫狐疑于法[^38]、犹豫[^39]狐疑于众。具足于戒律，心意专正，无有错乱，亦不兴意希望余法，亦不侥幸修梵行：‘我当以此行法作天、人身，神妙尊豪。’

“若复有比丘、比丘尼无有狐疑犹豫于佛、法、圣众，亦无犯戒，无所漏失。我今告汝，重嘱累汝，彼比丘当趣二处：若生天上、若在人中。犹如人处极热之中，兼复饥渴，遇得阴凉之处，得冷泉水饮。彼人虽生斯念：我虽遇阴凉冷水饮之，犹不断饥渴。但彼人暑热已尽，饥渴已除。此亦如是，若比丘、比丘尼无狐疑犹豫于如来所者，彼比丘便趣二处：若生天上、若处人中。若比丘、比丘尼当求方便，断心五弊，除心五结。如是，诸比丘！当作是学！”

尔时，诸比丘闻佛所说，欢喜奉行！


### 四五八

闻如是：

一时，佛在舍卫国祇树给孤独园。

尔时，世尊告诸比丘：“或有是时，王威不普，盗贼竞兴；贼已竞兴，村家、城郭、人民之类皆悉败亡，或遭遇饥馑取命终者。设彼众生于饥馑取命终者，皆堕三恶趣。今此精进，比丘！亦复如是，若持戒减少，尔时恶比丘竞起；恶比丘已竞起恶，正法渐衰，增益非法，非法已增益，其中众生皆堕三恶趣。

“若复是时，王威远接，贼便隐藏；王已远接，城郭、村落、人民炽盛。今此精进，比丘！亦复如是，若持戒完具，尔时犯戒比丘渐衰耗，正法兴隆，非法衰耗，其中众生命终之后皆生天上、人中。是故，比丘！当念具足戒律、威仪礼节，无令缺减。如是，比丘！当作是学！”

尔时，诸比丘闻佛所说，欢喜奉行！


### 四五九

闻如是：

一时，佛在舍卫国祇树给孤独园。

尔时，世尊告诸比丘：“宁常眠寐，不于觉寤之中思惟乱想，身坏命终，生于恶趣。宁以火烧铁锥而烙于眼，不以视色兴起乱想。兴想比丘为识所败；比丘已为识所败，必当趣三恶道：地狱、畜生、饿鬼[^40]。

“今我所以说者何？彼人宁当睡眠，不于觉寤之中思惟乱想；宁以利锥刺坏其耳，不以听声兴起乱想。兴想比丘为识所败，宁恒睡眠，不于觉寤起于乱想。

“宁以[^41]热钳坏其鼻根，不以闻香兴起乱想。兴想比丘为识所败；已为识所败，便堕三恶趣：地狱、畜生、饿鬼。我所说者，正谓此耳！

“宁以利剑截断其舌，不以恶言、粗语堕三恶趣：地狱、畜生、饿鬼。宁常睡眠，不于觉寤兴起乱想。

“宁以热铜叶缠裹其身，不共长者、居士、婆罗门女共相交接；设与交接、言语、往返者，必堕三恶趣：地狱、畜生、饿鬼。我所说者，正谓此耳！

“宁恒睡眠，不以觉寤意有所念[^42]，欲坏圣众；已坏圣众，堕五逆罪，亿千诸佛终不疗救。夫斗乱众者，必当堕不救之罪。是故，我今说宁常睡眠，不于觉寤意有所念，欲坏圣众，受无救之罪。是故，比丘！当将护六情，无令漏失。如是，比丘！当作是学！”

尔时，诸比丘闻佛所说，欢喜奉行！


### 四六〇

闻如是：

一时，佛在舍卫国祇树给孤独园。

尔时，阿那邠祁长者有四儿[^43]，不事佛、法、圣众，亦复不自归命佛、法、圣众。是时，阿那邠祁长者告四儿曰：“汝等各各自归佛、法、圣众，长夜之中获福无量！”

诸儿白父：“我等诸子不堪自归佛、法、圣众。”

阿那邠祁长者告曰：“我今各赐卿等纯金千两，随我教敕，自归命佛、法、圣众。”

诸子白言：“我等[^44]不堪任自归佛、法、圣众。”

父复告曰：“加赐汝二千、三千、四千、五千两纯金，宜当自归佛、法、圣众，长夜之中获福无量！”

尔时，诸子闻斯语已，默然受之。是时，诸子白阿那邠祁长者曰：“我等当云何自归佛、法、圣众？”

阿那邠祁长者报曰：“汝等尽来，随吾至世尊所，若世尊有所说者，汝等当念奉行。”

诸子白父：“如来今为所在？去此远近？”

其父报曰：“今如来、至真、等正觉近在舍卫国，止吾园中。”

时，阿那邠祁将四儿往至世尊所；到已，头面礼足，在一面立。尔时，长者白世尊言：“我今四子不自归佛、法、圣众，近昨各赐五千两金，劝令事佛、法、圣众。唯愿世尊各与说法，使长夜之中受福无量！”

尔时，世尊与长者四子渐渐说法，劝令欢喜，长者诸子闻佛[^45]说法，踊跃欢喜，不能自胜；前自长跪，白世尊言：“我等各各自归世尊、正法、圣众，自今已后，不复杀生，乃至不饮酒。”如是再三。

时，阿那邠祁长者白世尊言：“若使有人出物雇人使事佛者，其福云何？”

世尊告曰：“善哉！善哉！长者！乃致斯问，天、人得安，乃能问如来斯义。善思念之，吾当为汝说。”时长者从佛受教。

世尊告曰：“有四大藏。云何为四？有伊罗钵龙在干陀卫，此名一藏；无数珍宝积满其宫。复有斑稠大藏在蜜缔罗国，珍宝积聚不可称计。复有宾伽罗大藏在须赖吒国，珍宝积聚不可称计。复有蠰佉大藏在婆罗㮈国，珍宝积聚不可称计。设阎浮地男女大小，各各探抱四年四月四日，取伊罗钵藏者，终不减少。斑稠藏四年四月四日，各来取者，不知减少。宾伽罗藏四年四月四日，各各取者，不知减少。蠰佉大藏在婆罗㮈国，四年四月四日取者，不知减少。是谓，长者！四大宝藏，若阎浮地男女大小，各各探抱经四年四月四日，不知减少。

“将来之世有佛名弥勒，出现于世。尔时，国界名鸡头，王所治处，东西十二由延，南北七由延，人民炽盛，谷米丰登。鸡头王治处，绕城七匝有四[^46]池水，各纵广一由延，金沙在下；优钵莲华、拘勿头花、分陀利华[^47]各生其中，外像金色、银色、水精色、琉璃色，设银水凝冻化成为银，若金水冻化成为金，若琉璃水冻化为琉璃，若水精水[^48]冻化为水精。

“长者当知，尔时，有四大城门；银池水中金作门阈，金池水中银作门阈，琉璃池中水精作门阈，水精池中琉璃作门阈。

“长者当知，尔时，鸡头城中周匝悬铃。是时，铃声[^49]皆出五乐之音。尔时，城中恒有七种之声。云何为七？贝声、鼓声、琴声、小鼓声、圆[^50]鼓声、鞞鼓声、歌舞声为七。尔时，鸡头城中生自然粳米，皆长三寸，极为香美，出众味上；寻取寻生，皆不见所取之处。尔时，有王名蠰佉，以法化治[^51]，七宝具足。

“长者当知，尔时，典藏人[^52]名为善宝，高德智慧天眼第一，皆能知宝藏处所；有主之藏自然拥护，无主之藏便奉上王。尔时，伊罗钵龙王、般稠龙王、宾伽罗龙王、蠰佉龙王，是时四龙王主典宝藏，皆往至善宝典藏所，而语之曰：‘欲所须者，我等相给。’时四龙王：‘唯愿奉上四藏之宝，以自营己！’时，善宝典主即取四藏之宝，奉上蠰佉王金宝羽车。”

尔时，世尊便说斯偈：

“伊罗在干陀，般[^53]稠在蜜絺[^54]，

宾伽须赖国，蠰佉婆罗国，

此是四宝藏，种种藏充满。

尔时当[^55]出现，功德之所至，

奉上彼圣王，金银宝羽车，

诸神皆拥护，长者受其福。

“尔时，有佛出世名为弥勒、至真、等正觉、明行成为、善逝、世间解、无上士、道法御、天人师，号佛、众佑，教化人民。长者当知，尔时，善宝典藏者，岂异人乎？莫作是观。所以然者，尔时藏主者，今长者是也。

“时，蠰佉王以金银[^56]广作福德，将八万四千大臣，前后围绕，往至弥勒所，出家学道。尔时，典藏[^57]亦复广作福德，亦当出家学道，尽于苦际；皆由长者将导[^58]四子，使自归于佛、法、比丘僧，缘是功德，不堕三恶趣。复缘此德，得四大藏，亦缘此报与蠰佉作典藏主，即于彼世尽于苦际。所以然者，归佛、法、僧，其德不可量；其有自归佛、法、众者，其福如是。是故，长者！当慈愍有形之类，求其方便，向佛、法、众。如是，长者！当作是学！”

尔时，阿那邠祁长者欢喜踊跃，不能自胜；即从座[^59]起，绕佛三匝，作礼而去，及其四子亦复如是。

尔时，阿那邠祁长者及四子闻佛所说，欢喜奉行！


### 四六一

闻如是：

一时，佛在舍卫国祇树给孤独园。

尔时，阿那邠祁长者身抱重患。时，舍利弗以天眼观——清净无瑕秽，见阿那邠祁长者身抱重患，寻告阿难曰：“汝来共至阿那邠祁长者所问讯。”

时，阿难报曰：“宜知是时。”

尔时，阿难到时，着衣[^60]持钵，入舍卫城乞食，以次渐渐至阿那邠祁长者家，即便就座。时，舍利弗即于座上，语阿那邠祁长者曰：“汝今所疾有增有损乎？觉知苦痛渐渐除，不至增剧耶？”

长者报曰：“我今所患极为少赖，觉增不觉减。”

舍利弗报曰：“如今，长者当忆佛：是谓如来、至真、等正觉、明行成为、善逝、世间解、无上士、道法御、天人师，号佛、众佑。亦当追忆念法：如来法者，极为甚深，可尊可贵，无与等者，贤圣之所修行。亦当念僧：如来众者，上下和顺无有诤讼，法法成就——圣众者，戒成就、三昧成就、智慧成就、解脱成就、解脱[^61]见慧成就；所谓僧者，四双八辈，此名如来圣众，可尊可贵，是世间无上福田。长者！若修行念佛、念法、念比丘僧者，其德不可称计，获甘露灭尽之处。

“若善男子、善女人念三尊已：佛、法、圣众，堕三恶趣者，终无此事！若彼善男子、善女人修念三尊，必至善处——天上、人中。然后，长者！不起于色，亦不依色而起于识；不起于声，不依声而起于识；不起香，不依香而起于识；不起于味，不依味而起于识；不起细滑，不依细滑而起于识；不起意，不依意而起于识；不起今世、后世，不依今世、后世而起于识；不起于爱，莫依爱而起于识[^62]。所以然者，缘爱有受，缘受有有，缘有有生，缘生有[^63]死、愁、忧、苦、恼，不可称计——是谓有此五苦盛阴[^64]。无有我、人、寿命。

“士夫、萌兆、有形之类，若眼起时则起[^65]，亦不知来处；若眼灭时则灭，亦不知去处。无有而眼生，已有而眼灭，皆由合会诸法因缘。所谓因缘法者，缘是有是，无是则无；所谓无明缘行，行缘识，识缘名色，名色缘六入，六入缘更乐，更乐缘痛，痛缘爱，爱缘受，受缘有，有缘生，生缘死，死缘愁、忧、苦、恼，不可称计[^66]。耳、鼻、舌、身、意，亦复如是，无有而生，已有而灭，亦复不知来处，亦不知去处，皆由合会诸法因缘。是谓，长者！名为空行第一之法。”

是时，阿那邠祁长者悲泣涕零不能自止。

时，舍利弗语阿那邠祁曰：“以何因缘悲感乃尔乎？”

长者报曰：“我不悲感。所以然者，我昔日来数承事佛，亦复尊敬诸长老比丘，亦不闻如斯尊重之法，如舍利弗之所演说。”

是时，阿难语阿那邠祁曰：“长者当知，世间有二种之人，如来之所说。云何为二？一者知乐，二者知苦。彼习乐之人，所谓尊者耶输提族姓子是；彼习苦之人，婆伽梨比丘是。又复，长者！耶输提比丘解空第一；信解脱者，婆伽梨比丘。又复，长者！知苦之人、知乐之人，二人心俱解脱。二俱如来弟子无与等者，由其不没不生，二人勤受佛教，亦无懈废；但心有增减故，人有知者，有不知者。如长者之所说：‘我昔已来承事诸佛，恭敬长老比丘，初不闻如斯尊重之法，如舍利弗之所说。’耶输提比丘观[^67]视于地，而心得解脱；婆伽梨比丘观视于刀，即时心得解脱。是故，长者！当作如婆伽梨比丘之比[^68]。”

是时，舍利弗广与说法，劝令欢喜，使发无上之心，即从座[^69]起而去。

舍利弗、阿难去未久，须臾之顷阿那邠祁长者命终，便生三十三天[^70]。尔时，阿那邠祁天子有五事功德，胜彼诸天。云何为五？所谓天寿、天色、天乐、天威神、天光明。尔时，阿那邠祁天子便作是念：我今获此天身皆由如来之恩，今我不宜于五欲自娱乐，先应至世尊所，拜跪问讯。时，阿那邠祁天子将诸天人，前后围绕，持诸天花散如来身上；时如来在舍卫祇树给孤独园。

时，彼天子在虚空中，叉手向世尊，便说斯偈：

“此是祇洹界，仙人众娱戏；

法王所治处，当发欢悦心[^71]。”

尔时，阿那邠祁天子说斯偈已，如来默然可之。时，彼天子即生此念：如来已然可我。即舍神足，在一面立。

时，阿那邠祁天子白世尊言：“我是须达[^72]，又名阿那邠祁，人所明了；亦是如来弟子受圣尊教，今取命终，生三十三天。”

世尊告曰：“汝由何恩今获此天身？”

天子白佛：“蒙世尊之力，得受天身。”时，阿那邠祁天子复以天华散如来身上，亦散阿难及舍利弗身上，遍绕祇洹七匝、还没不现。

是时，世尊告阿难曰：“昨夜有天子来至我所，便说斯偈：

‘此是祇洹界，仙人众娱戏；

法王所治处，当发欢悦心。’

“是时，彼天子绕祇洹七匝便退而去。汝今阿难！汝颇识彼天子乎？”

阿难白佛言：“必当是阿那邠祁长者也[^73]。”

佛告阿难：“如汝所言。善哉！乃能以未知智而识彼天子。所以然者，彼是阿那邠祁天子[^74]。”

阿难白佛言：“阿那邠祁，今生天上为名何等？”

世尊告曰：“即名阿那邠祁。所以然者，彼天即生之日，诸天各各有此言：‘此天子在人中时，是如来弟子，恒等心普施一切，周穷济乏，作此功德已，此是[^75]三十三天，今故续名阿那邠祁。’”

尔时，世尊告诸比丘：“阿难比丘[^76]有大功德智慧成就。阿难比丘今在学地，智慧无与等者。所以然者，阿罗汉所应知者，阿难便知之；过去诸佛世尊所应学者，阿难皆明了知。过去时亦有斯人，闻便了知，如我今日阿难比丘瞻望方知之：‘如来须是，如来不须是。’过去诸佛弟子入三昧方知未然之事，如我今日阿难比丘睹便晓了。”

尔时，世尊告诸比丘：“我声闻中博有所知，有勇猛精进，念不错乱，多闻第一，堪任执事，所谓阿难比丘是。”

时，诸比丘闻佛所说，欢喜奉行！


### 四六二

闻如是：

一时，佛在舍卫国祇树给孤独园。

尔时，阿那邠祁长者有儿妇名曰善生，颜貌端正，面如桃华色，王波斯匿大臣之女；凭其姓望，恃其豪族，亦不恭敬姑嫜及其夫婿；亦不事佛、法及比丘僧，亦不敬奉三尊。

是时，阿那邠祁长者便往至世尊所，头面礼足，在一面坐。尔时，长者白世尊言：“近与儿取妇，是波斯匿王第一大臣之女，自恃其姓望，不承事三尊、长老尊卑。唯愿世尊当与说法，使发欢喜，心开意解！”

尔时，如来默然许可长者所说。

时，长者复白佛言：“唯愿世尊当受我请，及比丘僧！”

尔时，长者以见如来默然受请，即从座起，礼佛、绕[^77]三匝而去；还至家中，办具种种饮食，敷好坐具，寻白：“时至，唯愿世尊当受我请，饮食已具！”

尔时，世尊将诸比丘众，前后围绕，至长者家，就座而坐……尔时，长者更取小座，在如来前坐。

尔时，世尊告善生女人曰：“长者女当知，夫为妇人有四事。云何为四？有妇如似母，有妇似亲亲[^78]，有妇似贼，有妇似婢[^79]。汝今当知，妇似母者，随时瞻视夫主，不令有乏，承事供养。尔时，诸天便复将护，若人、非人不得其便，死便生天。是谓，长者！此名妇人似母者也。

“彼云何有妇似亲亲？于是，长者妇见夫已，无有增减之心，同其苦乐，是谓其人似亲亲者也。

“彼云何名为妇如似贼？于是，女人若见夫已，便怀瞋恚，憎嫉[^80]夫主，亦不承事恭敬礼拜，见辄欲害，心在他所。夫不亲妇，妇不亲夫，不为人所爱敬，诸天不拥护，恶鬼侵害，身坏命终，入地狱中，是谓斯人如似贼也。

“彼云何名妇人如似婢也？于是，贤良之妇见夫主随时瞻视，忍其言语，终不还报；忍其寒苦，恒有慈心；于三尊所，亦生斯念：此存我在，此衰我耗。以此之事，诸天拥护，若人、非人皆悉爱念，身坏命终，生善处天上。是谓，长者女！有此四妇，汝今为在何条？”

时，彼女人闻世尊说此语已，前礼佛足，白世尊言：“唯愿，世尊！我今改往修来，更不敢为！自今已后，当[^81]行礼法，如似婢也。”

是时，善生女人还至夫所，头面礼足：“唯愿瞻视，当如婢也！”

是时，善生女人复至世尊所，头面礼足，在一面坐。尔时，世尊渐与说法，所谓论者：施论、戒论、生天之论，欲为不净想，淫为大秽。是时，世尊已知女人心开意解，诸佛世尊常所说法：苦、集[^82]、尽、道，尔时世尊尽与女人说之，即于座上得法眼净。犹如新衣易染为色，此亦如是，分别诸法，善解深妙之义，自归三尊，而受五戒。

尔时，善生女人闻佛所说，欢喜奉行！


### 四六三

闻如是：

一时，佛在舍卫国祇树给孤独园。

尔时，尊者舍利弗便往至世尊所，头面礼足，在一面坐；须臾退坐，白世尊言：“世[^83]尊恒称誉豪尊高位，不说卑贱。然我，世尊！不叹豪尊，不说卑贱，处中而说，使得出家学道。”

佛告舍利弗：“汝等自称言：‘不叹豪尊，不说卑贱，处中而说，得出家学道。’然，我今日亦不说上、中、下及受生分。所以然者，夫生甚苦，不足愿乐。如彼粪除，少尚极臭，何况积多？今受生分亦复如是，一生、二生犹尚苦难，何况流转终始而可甘处？由有有生，由生有老，由老有病，有死、愁、忧、苦、恼，何可贪乐？便成五盛阴身。吾今观此义已，而作是说：‘一生、二生犹尚苦难，何况流转终始而可甘处？’

“若当，舍利弗！意欲生者，便当发愿生豪贵家，不生卑贱。所以然者，舍利弗！众生长夜为心所缚，不为豪族所缚。然我，舍利弗！处豪贵家，是刹利种，出转轮圣王。设我不出家学道者，应为转轮圣王；今舍转轮圣王位，出家学道，成无上道。夫生卑贱家者，不得出家学道反堕恶趣。是故，舍利弗！当求方便，降伏于心。如是，舍利弗！当作是学！”

尔时，舍利弗闻佛所说，欢喜奉行！

[^1]: 五十一：高丽藏原作“四十九”，今依据顺序改。

[^2]: 诸：高丽藏原无此字，今依据宋、元、明三种藏经补上。

[^3]: 瑞应：即征兆。高丽藏原作“应瑞”，今依据宋、元、明三种藏经改。

[^4]: 冠：高丽藏原无此字，今依据宋、元、明三种藏经补上。

[^5]: 彼：高丽藏原作“诸”，今依据宋、元、明三种藏经改。

[^6]: 伸：高丽藏原作“申”，今依据宋、元、明三种藏经改。

[^7]: 坐：高丽藏原无此字，今依据宋、元、明三种藏经补上。

[^8]: 数：高丽藏原作“六”，今依据宋、元、明三种藏经改。

[^9]: 集：高丽藏原作“习”，今依据元、明、圣三种藏经改。本经下文同。

[^10]: 已：高丽藏原作“以”，今依据宋、元、明三种藏经改。

[^11]: 稣：苏醒。

[^12]: 息：即子女，此处指王子。

[^13]: 跏：高丽藏原作“加”，今依据宋、元、明、圣四种藏经改。本经下文同。

[^14]: 年：高丽藏原无此字，今依据宋、元、明三种藏经补上。

[^15]: 蛇旬：即荼毗，火化之意。

[^16]: 不如王子法：即与王子法不一样。

[^17]: 偷婆：又作塔婆、浮屠、窣堵婆，意译塔、塔庙。

[^18]: 转轮圣王应起偷婆：高丽藏原无此八字，今依据宋、元、明三种藏经补上。

[^19]: 当蛇旬转轮圣王身时，蛇旬如来、辟支佛身亦复如是：即应当以火化转轮圣王身的方式来火化如来、辟支佛身。

[^20]: 圣：高丽藏原无此字，今依据宋、元、明三种藏经补上。

[^21]: 劫波育衣：又作劫贝衣，意为木棉衣。

[^22]: 蛇旬：即蛇旬后。

[^23]: 供养：高丽藏原无此二字，今依据宋、元、明三种藏经补上。

[^24]: 四衢：指十字路口，能通向四方，故名。衢，高丽藏原作“徼”，今依据宋、元、明三种藏经改。

[^25]: 使：高丽藏原作“便”，今依据元、明二种藏经改。

[^26]: 窗牖：木窗。

[^27]: 心五弊：《中阿含·二〇六·心秽经》译作“心中五秽”，汉译《南传大藏经·中部经典一·一六·心荒芜经》译作“五种心之荒芜”。

[^28]: 损：高丽藏原无此字，今依据宋、元、明三种藏经补上。

[^29]: 心意不定而修梵行……是谓心弊不断：汉译《南传大藏经·中部经典一·一六·心荒芜经》将之归类于下文的心五结之一；而第五种心弊，译作“复次，有比丘对于同行者持反感、怀不快之念，而受其苦，生不利之感，若比丘对于同行者持反感、怀不快之念，而受其苦，生不利之感者，彼心即不向于热心、专念、坚忍、精进。如是，其心不向于热心、专念、坚忍、精进者，对于彼，此是第五心之荒芜未舍离者也”。

[^30]: 心：高丽藏原无此字，今依据宋、元、明三种藏经补上。

[^31]: 心五结不断：心五结，汉译《南传大藏经·中部经典一·一六·心荒芜经》将之译作“五种心之束缚”，分别是“比丘对于欲……对于身……对于色未去贪染、未去意欲、未去爱著、未去渴望、未去热恼、未去渴爱……如所欲而耽食满腹、床座之乐、横卧之乐、睡眠之乐……为求天界而行梵行”。

[^32]: 忘：高丽藏原作“妄”，今依据宋、元、明三种藏经改。

[^33]: 忘：高丽藏原作“妄”，今依据宋、元、明三种藏经改。

[^34]: 鸡子：即鸡蛋。

[^35]: 若十：高丽藏原无此二字，今依据宋、元、明三种藏经补上。

[^36]: ![[../../images/00021.jpeg|20]]：即孵卵。

[^37]: 若十：高丽藏原无此二字，今依据宋、元、明三种藏经补上。

[^38]: 犹豫狐疑于法：高丽藏原无此六字，今依据宋、元、明三种藏经补上。

[^39]: 豫：高丽藏原作“预”，今依据碛砂藏改。

[^40]: 兴想比丘为识所败……地狱、畜生、饿鬼：汉译《南传大藏经·相应部经典四·六处相应·一九四·燃烧》译作“识之住，或系于形相之甘味，或系住于随相之甘味，而其人于瞬时死去者，则此人堕于地狱或畜生二趣中之一趣，乃有是理”。下文的耳、鼻、舌、身类同此译。

[^41]: 以：高丽藏原无此字，今依据宋、元、明、圣四种藏经补上。

[^42]: 宁恒睡眠，不以觉寤意有所念：汉译《南传大藏经·相应部经典四·六处相应·一九四·燃烧》译作“莫如善其睡眠，则人不为思想之虏者”。

[^43]: 阿那邠祁长者有四儿：依南传巴利藏的说法，阿那邠祁长者有四个小孩，包括三个女儿与一个儿子，三个女儿都已是证果的圣者，只有独子卡拉（Kala）不信佛法，只顾全心投入于自己的生意；于是，长者以金钱为交换让他亲近佛法。阿那邠祁，又作阿那邠邸、阿那邠持，即给孤独长者须达多。

[^44]: 等：高丽藏原无此字，今依据宋、元、明三种藏经补上。

[^45]: 佛：高丽藏原无此字，今依据宋、元、明三种藏经补上。

[^46]: 四：高丽藏原无此字，今依据宋、元、明三种藏经补上。

[^47]: 优钵莲华、拘勿头花、分陀利华：优钵莲华，又作优钵罗花、乌钵罗花，意为青莲花。拘勿头花，又作拘物头华、拘牟头华，意为红莲花。分陀利华，又作分荼利迦、芬陀利、分陀利迦华，意为白莲花。

[^48]: 水：高丽藏原无此字，今依据宋、元、明三种藏经补上。

[^49]: 声：此字之后高丽藏原有一“闻”字，今依据宋、元、明三种藏经删去。

[^50]: 圆：高丽藏原作“员”，今依据元、明二种藏经改。

[^51]: 治：高丽藏原无此字，今依据宋、元、明三种藏经补上。

[^52]: 典藏人：即主藏臣、主藏宝、典藏宝。

[^53]: 般：高丽藏原作“蜜”，今依据宋、元二种藏经改。

[^54]: 稠在蜜絺：高丽藏原作“絺在般稠”，今依据宋、元、明三种藏经改。

[^55]: 当：高丽藏原作“常”，今依据宋、元、明、圣四种藏经改。

[^56]: 银：高丽藏原作“车”，今依据宋、元、明三种藏经改。

[^57]: 典藏：即典藏人善宝。

[^58]: 导：高丽藏原作“道”，今依据宋、元、明三种藏经改。

[^59]: 座：高丽藏原作“坐”，今依据碛砂藏改。

[^60]: 着衣：高丽藏原无此二字，今依据宋、元、明三种藏经补上。

[^61]: 解脱：高丽藏原无此二字，今依据宋、元、明三种藏经补上。

[^62]: 不起于色……莫依爱而起于识：此段对给孤独长者的教导，依汉译《南传大藏经·中部经典四·一四三·教给孤独经》所述，可概括为以下要点：不要执著六根，勿于它们生贪欲识；不要执著六境，勿于它们生贪欲识；不要执著六识、六触、六受、六界、五蕴与四无色界；不要执著于任何所看到、听到、感受、认知、想像及心中所观察到的任何事物，勿于此生贪欲识。

[^63]: 缘生有：高丽藏原无此三字，今依据宋、元、明三种藏经补上。

[^64]: 缘爱有受……是谓有此五苦盛阴：汉译《南传大藏经·相应部经典六·预流相应·二八·怨仇》译作“缘爱生取，缘取生有，缘有生生，缘生生老死愁悲苦忧恼。如是，此为一切苦蕴之集起”。

[^65]: 则起：高丽藏原无此二字，今依据宋、元、明三种藏经补上。

[^66]: 缘是有是，无是则无……不可称计：汉译《南传大藏经·相应部经典六·预流相应·二八·怨仇》译作“彼有故此有，彼生故此生，彼无故此无，彼灭故此灭。谓：缘无明生行，缘行生识，缘识生名色，缘名色生六处，缘六处生触，缘触生受，缘受生爱，缘爱生取，缘取生有，缘有生生，缘生生老死愁悲苦忧恼。如是，此为一切苦蕴之集起”。

[^67]: 观：高丽藏原无此字，今依据宋、元、明三种藏经补上。

[^68]: 是时，阿难语阿那邠祁曰……当作如婆伽梨比丘之比：汉译《南传大藏经·中部经典四·一四三·教给孤独经》译作“［舍利弗曰：］‘长者！于诸在家白衣者不举如是之说法。长者！唯诸出家者举如是之说法。’”

[^69]: 座：高丽藏原作“坐”，今依据碛砂藏改。

[^70]: 舍利弗、阿难去未久……便生三十三天：汉译《南传大藏经·中部经典四·一四三·教给孤独经》译作“时，给孤独长者于尊者舍利弗与尊者阿难去后不久，身坏命终生于兜率天”。

[^71]: 此是祇洹界……当发欢悦心：给孤独天子所作偈颂，汉译《南传大藏经·中部经典四·一四三·教给孤独经》译作“祝福祇陀林，居住仙人众；法王之住处，令我生欢喜。业明法与戒，最上之活命；由此人清净，不由于种姓；亦不依于财，是故实贤人；善见自己利，如理伺察法；是处成清净，舍利弗依慧；依戒依寂静，至彼岸比丘、实于如是者，应为最上人”。

[^72]: 须达：又作须达多、苏达哆，意译作善施，为古印度舍卫城之长者、波斯匿王之大臣，好施孤独，故人称之为给孤独。皈依佛陀后，建造祇园精舍供养僧团。

[^73]: 必当是阿那邠祁长者也：汉译《南传大藏经·中部经典四·一四三·教给孤独经》译作“彼应是给孤独天子。世尊！给孤独长者于尊者舍利弗之处得证净”。

[^74]: 如汝所言……彼是阿那邠祁天子：汉译《南传大藏经·中部经典四·一四三·教给孤独经》译作“善哉！善哉！阿难！只要依思择而得即由彼而得也。阿难！彼是给孤独长者而非余”。阿难因天子偈颂中赞叹舍利弗尊者，故猜出彼天子应为给孤独长者，故佛有此一说。后面的文段为本经独有。

[^75]: 此是：应作“生此”。

[^76]: 阿难比丘：高丽藏原无此四字，今依据宋、元、明三种藏经补上。

[^77]: 绕：高丽藏原无此字，今依据圣藏补上。

[^78]: 亲：高丽藏原无此字，今依据宋、元、明、圣四种藏经补上。

[^79]: 长者女当知……有妇似婢：汉译《南传大藏经·增支部经典四·七集·无记品·五十九》译作“善生！此等，为七种男子之妻。以何等为七耶？即等同杀人者、等同盗贼者、等同支配者、等同母亲者、等同姊妹者、等同朋友者、等同奴婢者”。接下来，佛陀以偈颂详细介绍七种男子之妻：“恶心不念夫，著他轻蔑夫，财赎望杀夫，男子如是妻，为杀人者妻；主为妻努力，得财农工商，仅欲从彼取，男子如是妻，为盗贼者妻；不事懈怠食，粗暴语粗语，压服勤夫住，男子如是妻，为支配者妻；时常念夫为，如母子护夫，从护彼蓄财，男子如是妻，称母亲者妻；如妹尊敬姊，尊敬己家主，惭心从顺夫，男子如是妻，称姊妹者妻；又友许久来，见友而欢喜，具戒妻喜主，男子如是妻，称友人者妻；仗打胁不怒，无恶对夫忍，不怒顺从夫，男子如是妻，称奴婢者妻。此妻谓杀人，云贼、支配者，破戒粗不敬，死后行地狱；谓母、姊妹、友，称为奴婢妻，住戒时自律，死后行善趣。善生！此等，为七种男子之妻，汝为彼等之何者耶？”

[^80]: 嫉：高丽藏原作“疾”，今依据宋、元、明三种藏经改。

[^81]: 当：高丽藏原作“常”，今依据宋、元、明、圣四种藏经改。

[^82]: 集：高丽藏原作“习”，今依据元、明二种藏经改。

[^83]: 世：高丽藏原无此字，今依据宋、元、明、圣四种藏经补上。

