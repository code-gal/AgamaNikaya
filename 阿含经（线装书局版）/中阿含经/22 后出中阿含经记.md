# 后出中阿含经[^1]记


昔释法师[^2]于长安出中阿含、增壹、阿毗昙、广说、僧伽罗叉[^3]、阿毗昙心、婆须蜜、三法度、二众从解脱、从解脱缘。此诸经律，凡百余万言，并违本失旨，名不当实，依俙属辞，句味亦差，良由译人造次，未善晋言，故使尔耳。会燕秦交战，关中大乱，于是良匠背世故，以弗获改正，乃经数年。至关东小清，冀州道人释法和、罽宾沙门僧伽提和[^4]招集门徒，俱游洛邑，四、五年中研讲遂精，其人渐晓汉语，然后乃知先之失也。于是，和[^5]乃追恨先失，即从提和更出阿毗昙及广说也。自是之后，此诸经律渐皆译正，唯中阿含、僧伽罗叉、婆须蜜、从解脱缘未更出耳。会僧伽提和进游京师，应运流化，法施江左。

于时晋国大长者尚书令卫将军、东亭侯优婆塞王元琳常护持正法，以为己任，即檀越也，为出经故，造立精舍，延请有道释、慧持等义学沙门四十余人，施诸所安，四事[^6]无乏。又豫请经师僧伽罗叉[^7]，长供数年，然后乃以晋隆安元年[^8]丁酉之岁十一月十日，于扬州丹阳郡建康县界，在其精舍，更出此中阿含。请罽宾沙门僧伽罗叉令诵胡本[^9]，请僧伽提和转胡为晋，豫州沙门道慈笔受，吴国李宝、康化共书，至来二年，戊戌之岁六月二十五日草本始讫。此中阿含凡有五诵，都十八品，有二百二十二经，合五十一万四千八百二十五字，分为六十卷。

时，遇国大难，未即正书，乃至五年[^10]辛丑之岁，方得正写，校定流传。其人传译，准之先出[^11]，大有不同。于此二百二十二经中，若委靡顺从，则惧失圣旨；若从本制，名类多异旧，则逆忤先习，不怗众情，是以其人不得自专，时有改本，从旧名耳。然五部异同，熟知其正？而道慈愚意怏怏，于违本故、诸改名者，皆抄出注下，新旧两存，别为一卷，与目录相连，以示于后。将来诸贤令知同异，得更采访[^12]，脱遇高明外国善晋胡方言者，访其得失，刊之从正。

[^1]: 后出中阿含经：此《中阿含经》乃在昙摩难提第一译的基础上重新校译，与前本大不相同，故称此本为后出。

[^2]: 释法师：指沙门昙摩难提。

[^3]: 僧伽罗叉：此处指《僧伽罗刹集经》。

[^4]: 僧伽提和：即僧伽提婆。

[^5]: 和：指释法和。

[^6]: 四事：指四种如法之生活资具，即衣服、饮食、卧具、汤药。

[^7]: 僧伽罗叉：东晋译经僧，北印度罽宾人，善诵阿含，乃于安帝隆安元年参与僧伽提婆重译《中阿含经》。

[^8]: 晋隆安元年：指东晋安帝隆安元年，即公元三九七年。

[^9]: 胡本：指梵文本。胡，自汉至隋，皆指西域为胡。

[^10]: 五年：指东晋安帝隆安五年，即公元四〇一年。

[^11]: 先出：指昙摩难提第一译之《中阿含经》。

[^12]: 采访：参访、拜访。

