# 杂阿含经卷第十六[^1]



## 四〇七


如是我闻：

一时，佛住王舍城迦兰陀竹园。

时，有众多比丘集于食堂，思惟世间而思惟。尔时，世尊知诸比丘心之所念，往诣食堂，敷座而坐，告诸比丘：“汝等比丘慎莫思惟世间思惟[^2]。所以者何？世间思惟非义饶益、非法饶益、非梵行饶益，非智、非觉、不顺涅槃[^3]。汝等当正思惟：此苦圣谛、此苦集圣谛、此苦灭圣谛、此苦灭道迹圣谛。所以者何？如此思惟则义饶益、法饶益、梵行饶益，正智、正觉、正向涅槃[^4]。

“过去世时，有一士夫出王舍城，于拘絺罗池侧正坐[^5]，思惟世间思惟。当思惟时，见四种军：象军、马军、车军、步军，无量无数，皆悉入于一藕孔中。见已，作是念：我狂失性，世间所无，而今见之。尔时，去池不远，更有大众一处聚集。时，彼士夫诣大众所语言：诸人！我今发狂，我今失性，世间所无，而我今见。如上广说。时，彼大众皆谓士夫狂发失性，世间所无，而彼见之。”

佛告比丘：“然彼士夫非狂失性，所见真实。所以者何？尔时，去拘絺罗池不远，有诸天阿修罗兴四种军，战于空中。时，诸天得胜，阿修罗军败，退入彼池一藕孔中。是故，比丘！汝等慎莫思惟世间。所以者何？世间思惟非义饶益、非法饶益、非梵行饶益，非智、非觉、非正向涅槃。当思惟四圣谛。何等为四？苦圣谛、苦集圣谛、苦灭圣谛、苦灭道迹圣谛。”

佛说此经已，诸比丘闻佛所说，欢喜奉行！


## 四〇八


如是我闻：

一时，佛住王舍城迦兰陀竹园。

时，有众多比丘集于食堂，作如是论：或谓世间有常，或谓世间无常、世间有常无常、世间非有常非无常，世间有边、世间无边、世间有边无边、世间非有边非无边，是命是身、命异身异，如来死后有、如来死后无、如来死后有无、如来死后非有非无。

尔时，世尊一处坐禅，以天耳闻诸比丘集于食堂论议之声。闻已，往诣食堂，于大众前敷座而坐，告诸比丘：“汝等比丘众多聚集，何所言说？”

时，诸比丘白佛言：“世尊！我等众多比丘集此食堂，作如是论：或说有常，或说无常。”如上广说。

佛告比丘：“汝等莫作如是论议。所以者何？如此论者，非义饶益、非法饶益、非梵行饶益，非智、非正觉、非正向涅槃。汝等比丘应如是论议：此苦圣谛、此苦集圣谛、此苦灭圣谛、此苦灭道迹圣谛。所以者何？如是论议，是义饶益、法饶益、梵行饶益、正智、正觉、正向涅槃。是故，比丘！于四圣谛未无间等，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四〇九


如是我闻：

一时，佛住王舍城迦兰陀竹园。

尔时，有众多比丘集于食堂，或有贪觉觉[^6]者，或嗔觉觉者，或害觉觉者。

尔时，世尊知诸比丘心之所念，往诣食堂，敷坐具于众前坐，告诸比丘：“汝等莫起贪觉觉，莫起恚觉觉，莫起害觉觉。所以者何？此诸觉[^7]非义饶益、非法饶益、非梵行饶益，非智、非正觉、不向涅槃。汝等当起苦圣谛觉、苦集圣谛觉、苦灭圣谛觉、苦灭道迹圣谛觉。所以者何？此四圣谛觉，义饶益、法饶益、梵行饶益，正智、正觉、向于涅槃。是故，诸比丘！于四圣谛当勤方便，起增上欲，正智正念，精进修学。”

佛说此经已，诸比丘闻佛所说，欢喜奉行！


## 四一〇


如是我闻：

一时，如上广说，差别者：起亲里觉[^8]、国土人民觉[^9]、不死觉[^10]……乃至闻佛所说，欢喜奉行！


## 四一一


如是我闻：

一时，佛住王舍城迦兰陀竹园。

时，有众多比丘集于食堂，作如是论：或论王事、贼事、斗战事、钱财事、衣被事、饮食事、男女事、世间言语事、事业事、诸海中事。

尔时，世尊于禅定中，以天耳闻诸比丘论说之声，即从座起，往诣食堂，敷坐具于众前坐，告诸比丘：“汝等比丘众多聚集，为何所说？”

诸比丘白佛言：“世尊！我等于此聚集，或论说王事……”如上广说。

佛告比丘：“汝等莫作是论，论说王事……乃至不向涅槃。若论说者，应当论说：此苦圣谛、苦集圣谛、苦灭圣谛、苦灭道迹圣谛。所以者何？此四圣谛以义饶益、法饶益、梵行饶益，正智、正觉、正向涅槃。”

佛说此经已，诸比丘闻佛所说，欢喜奉行！


## 四一二


如是我闻：

一时，佛住王舍城迦兰陀竹园。

时，有众多比丘集于食堂，作如是说：“我知法律，汝等不知。我所说成就，我等所说与理合；汝等所说不成就，不与理合。应前说者，则在后说；应后说者，则在前说。”而共诤论言：“我论是，汝等不如，能答者当答[^11]。”

尔时，世尊于禅定中，以天耳闻诸比丘诤论之声……如是广说，乃至于四圣谛无间等者，当勤起方便，起增上欲，学无间等。

佛说此经已，诸比丘闻佛所说，欢喜奉行！


## 四一三


如是我闻：

一时，佛住王舍城迦兰陀竹园。

时，有众多比丘集于食堂，作如是论：“波斯匿王[^12]、频婆娑罗王[^13]，何者大力？何者大富？”

尔时，世尊于禅定中，以天耳闻诸比丘论说之声，即从座起，往诣食堂，敷坐具于众前坐，问诸比丘：“汝等何所论说？”

时，诸比丘即以上事具白世尊。

佛告比丘：“汝等用说诸王大力、大富为[^14]？汝等比丘！莫作是论，所以者何？此非义饶益、非法饶益、非梵行饶益，非智、非正觉，不向涅槃。汝等当说：此苦圣谛、苦集圣谛、苦灭圣谛、苦灭道迹圣谛。所以者何？此四圣谛是义饶益、法饶益、梵行饶益，正智、正觉、正向涅槃。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四一四


如是我闻：

一时，佛住王舍城迦兰陀竹园。

时，有众多比丘集于食堂，作如是论：汝等宿命[^15]作何等业？为何工巧？以何自活？

尔时，世尊于禅定中，以天耳闻诸比丘论说之声，即从座起，往诣食堂，敷坐具于众前坐，问诸比丘：“汝说何等？”

时，诸比丘以上所说具白世尊。

佛告比丘：“汝等比丘！莫作是说：宿命所作。所以者何？此非义饶益、非法饶益、非梵行饶益，非智、非正觉、不向涅槃。汝等比丘！当共论说：此苦圣谛、苦集圣谛、苦灭圣谛、苦灭道迹圣谛。所以者何？此义饶益、法饶益、梵行饶益，正智、正觉、正向涅槃。是故，比丘！依于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四一五


如是我闻：

一时，佛住王舍城迦兰陀竹园。

时，有众多比丘集于食堂，作如是论说[^16]：某甲檀越[^17]作粗疏食，我等食已，无味无力。我等不如舍彼粗食，而行乞食。所以者何？比丘乞食，时得好食，又见好色，时闻好声，多人所识，亦得衣被、卧具、医药。

尔时，世尊于禅定中，以天耳闻诸比丘论说之声，即诣食堂……如是广说，乃至正向涅槃。

佛说此经已，诸比丘闻佛所说，欢喜奉行！


## 四一六


如是我闻：

一时，佛住王舍城迦兰陀竹园。

尔时，世尊告诸比丘：“汝等持[^18]我所说四圣谛不？”

时，有异比丘从座起，整[^19]衣服，为佛作礼，合掌白佛：“唯然，世尊所说四圣谛，我悉受持。”

佛告比丘：“汝云何受持四圣谛？”

比丘白佛言：“世尊说言，此是苦圣谛，我即受持；此苦集圣谛、此苦灭圣谛、此苦灭道迹圣谛，如是，世尊说四圣谛，我即受持。”

佛告比丘：“善哉！善哉！我说苦圣谛，汝真实受持；我说苦集圣谛、苦灭圣谛、苦灭道迹圣谛，汝真实受持。”

佛说此经已，诸比丘闻佛所说，欢喜奉行！


## 四一七


如是我闻：

一时，佛住王舍城迦兰陀竹园。

尔时，世尊告诸比丘：“汝等持我所说四圣谛不？”

时，有比丘从座起，整衣服，偏袒右肩，为佛作礼，合掌白佛：“唯然，世尊所说四圣谛，我悉受持。”

佛告比丘：“汝云何持我所说四圣谛？”

比丘白佛言：“世尊说苦圣谛，我悉受持。如如[^20]、不离如、不异如，真实、审谛[^21]、不颠倒，是圣所谛[^22]，是名苦圣谛；世尊说苦集圣谛、苦灭圣谛、苦灭道迹圣谛，如如、不离如、不异如，真实、审谛、不颠倒，是圣所谛，是为世尊说四圣谛，我悉受持。”

佛告比丘：“善哉！善哉！汝真实持我所说四圣谛，如如、不离如、不异如，真实、审谛、不颠倒，是名比丘真实持我四圣谛。”

佛说此经已，诸比丘闻佛所说，欢喜奉行！


## 四一八


如是我闻：

一时，佛住王舍城迦兰陀竹园。

尔时，世尊告诸比丘：“汝持我所说四圣谛不？”

时，有异比丘从座起，整衣服，为佛作礼，合掌白佛言：“唯然，世尊所说四圣谛，我悉持之。云何四谛？世尊说苦圣谛，我悉持之；苦集圣谛、苦灭圣谛、苦灭道迹圣谛，我悉持之。”

佛告彼比丘：“善哉！善哉！如我所说四圣谛，汝悉持之。诸比丘！若沙门、婆罗门作如是说：如沙门瞿昙所说苦圣谛，我当舍，更立苦圣谛者，但有言数[^23]，问已不知，增其疑惑，以非其境界故；苦集圣谛、苦灭圣谛、苦灭道迹圣谛，我今当舍，更立余四圣谛者，彼但有言数，问已不知，增其疑惑，以非其境界故。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四一九


如是我闻：

一时，佛住王舍城迦兰陀竹园。

尔时，世尊告诸比丘：“若比丘于佛有疑者，则于苦圣谛有疑，苦集圣谛、苦灭圣谛、苦灭道迹圣谛则有疑惑；若于法、僧有疑者，则于苦圣谛疑惑，苦集圣谛、苦灭圣谛、苦灭道迹圣谛疑惑。若于佛不疑惑者，则于苦圣谛不疑惑，苦集圣谛、苦灭圣谛、苦灭道迹圣谛不疑惑；若于法、僧不疑惑者，则于苦圣谛不疑惑，苦集圣谛、苦灭圣谛、苦灭道迹圣谛不疑惑。”

佛说此经已，诸比丘闻佛所说，欢喜奉行！


## 四二〇


如是我闻：

一时，佛住王舍城迦兰陀竹园。

尔时，世尊告诸比丘：“若沙门、婆罗门于苦圣谛有疑者，则于佛有疑，于法、僧有疑；若于[^24]集、灭、道疑者，则于佛有疑，于法、僧有疑。若于苦圣谛无疑者，则于佛无疑，于法、僧无疑；于集、灭、道圣谛无疑者，则于佛无疑，于法、僧无疑。”

佛说此经已，诸比丘闻佛所说，欢喜奉行！


## 四二一


如是我闻：

一时，佛住王舍城迦兰陀竹园。

尔时，世尊告诸比丘：“汝等共行至深险岩[^25]。”

诸比丘白佛：“唯然，世尊！”

尔时，世尊与诸大众至深险岩，敷座而坐，周匝观察深险岩已，告诸比丘：“此岩极大深险。”

时，有异比丘从座起，整衣服，为佛作礼，合掌白佛言：“世尊！此极深险，然复有一极深险极险于此，甚可怖畏者不？”

佛知其意，即告言：“如是，比丘！此极深险，然复有大深险，险于此者，甚可怖畏，谓诸沙门、婆罗门于苦圣谛不如实知，苦集圣谛、苦灭圣谛、苦灭道迹圣谛不如实知，彼于生本诸行乐著[^26]，于老病死、忧悲恼苦生本诸行乐著，而作是行；老病死、忧悲恼苦行转增长故，堕于生深险之处，堕于老病死、忧悲恼苦深险之处。如是，比丘！此则大深险，险于此者。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四二二


如是我闻：

一时，佛住王舍城迦兰陀竹园。

尔时，世尊告诸比丘：“有大热地狱[^27]，若众生生于彼中，一向与炯然[^28]。”

时，有异比丘从座起，整衣服，为佛作礼，合掌白佛言：“如世尊说，此则大热。世尊！唯此大热，复有大热过于此者，甚可怖畏，无有过上。”

“如是，比丘！此则大热，亦更有大热过于此者，甚可怖畏，无有过上。何等为更有大热，甚可怖畏，过于此者？谓沙门、婆罗门此苦圣谛不如实知，苦集圣谛、苦灭圣谛、苦灭道迹圣谛不如实知……如是乃至生老病死、忧悲恼苦，大热炽然，是名比丘大热烧然，甚可怖畏，无有过者。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四二三


如是我闻：

一时，佛住王舍城迦兰陀竹园。

尔时，世尊告诸比丘：“有大暗地狱[^29]，彼诸众生，生彼中者，不见自身分。”

时，有异比丘从座起，整衣服，为佛作礼，合掌白佛言：“世尊！此则大暗，唯此大暗，复更有余大暗，甚可怖畏，过于此不？”

佛告比丘：“如是，更有大暗，甚可怖畏，过于此者，谓沙门、婆罗门于四圣谛不如实知……乃至堕于生老病死、忧悲恼苦大暗之中。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四二四


如是我闻：

一时，佛住王舍城迦兰陀竹园。

尔时，世尊告诸比丘：“如日游行，照诸世界[^30]，乃至千日千月，照千世界、千须弥山[^31]、千弗婆提、千阎浮提、千拘耶尼、千郁单越[^32]、千四天王、千三十三天、千炎魔天、千兜率天、千化乐天、千他化自在天[^33]、千梵天[^34]，是名小千世界[^35]。此千世界中间[^36]暗冥，日月光照，有大德力，而彼[^37]不见，其有众生，生彼中者，不见自身分。”

时，有异比丘从座起，整衣服，为佛作礼，合掌白佛言：“世尊！如世尊说，是大暗冥，复更有余大暗冥处过于此耶？”

佛告比丘：“有大暗冥过于此者，谓沙门、婆罗门于苦圣谛不如实知……乃至堕于生老病死、忧悲恼苦大暗冥中，是名比丘有大暗冥过于世界中间暗冥。是故，比丘！于四圣谛未无间等者，当勤方便，起增上欲，学无间等。”

佛说此经已，时诸比丘闻佛所说，欢喜奉行！


## 四二五


如是我闻：

一时，佛住王舍城迦兰陀竹园。

尔时，世尊告诸比丘：“从小千世界数满至千，是名中千世界[^38]。于是中千世界中间[^39]暗冥……如前所说，乃至于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四二六


如是我闻：

一时，佛住王舍城迦兰陀竹园。

尔时，世尊告诸比丘：“从中千世界数满至千，是名三千大千世界[^40]。世界中间[^41]暗冥之处，日月游行，普照世界，而彼不见……乃至堕于生老病死、忧悲恼苦大暗冥中。是故，诸比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四二七


如是我闻：

一时，佛住王舍城迦兰陀竹园。

尔时，世尊告诸比丘：“我今当说四圣谛。谛听！谛听！善思念之！何等为四？谓苦圣谛、苦集圣谛、苦灭圣谛、苦灭道迹圣谛，是名四圣谛。”

佛说此经已，诸比丘闻佛所说，欢喜奉行！

如当说，如是有、如是当知亦如上说。


## 四二八


如是我闻：

一时，佛住王舍城迦兰陀竹园。

尔时，世尊告诸比丘：“当勤禅思，正方便起，内寂其心。所以者何？比丘禅思，内寂其心成就已，如实显现。云何如实显现？谓此苦圣谛如实显现，此苦集圣谛、苦灭圣谛、苦灭道迹圣谛如实显现。”

佛说此经已，诸比丘闻佛所说，欢喜奉行！


## 四二九


如是我闻：

一时，佛住王舍城迦兰陀竹园。

尔时，世尊告诸比丘：“当修无量三摩提，专心正念。所以者何？修无量三摩提，专心正念已，如是如实显现。云何如实显现？谓此苦圣谛如实显现，苦集圣谛、苦灭圣谛、苦灭道迹圣谛如实显现。”

佛说此经已，诸比丘闻佛所说，欢喜奉行！


## 四三〇


如是我闻：

一时，佛住王舍城迦兰陀竹园。

尔时，佛告诸比丘：“如人掷杖于虚空中，寻即还堕，或根着地，或腹着地，或头着地。如是，沙门、婆罗门于此苦圣谛不如实知，苦集圣谛、苦灭圣谛、苦灭道迹圣谛不如实知，当知是沙门、婆罗门或堕地狱，或堕畜生，或堕饿鬼。是故，比丘！于四圣谛未无间等者，当勤方便，学无间等。”

佛说此经已，诸比丘闻佛所说，欢喜奉行！


## 四三一


如是我闻：

一时，佛住王舍城迦兰陀竹园。

尔时，世尊告诸比丘：“如人掷杖置虚空中，其必还堕，或堕净地，或堕不净地。如是，沙门、婆罗门于苦圣谛不如实知，于苦集圣谛、苦灭圣谛、苦灭道迹圣谛不如实知；以不如实知故，或生善趣，或生恶趣。是故，诸比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四三二


如是我闻：

一时，佛住王舍城迦兰陀竹园。

尔时，佛告诸比丘：“譬如五节相续轮，大力士夫令速旋转。如是，沙门、婆罗门于此苦圣谛不如实知，此苦集圣谛、苦灭圣谛、苦灭道迹圣谛不如实知，轮回五趣[^42]，而速旋转，或堕地狱，或堕畜生，或堕饿鬼，或人，或天，还堕恶道，长夜轮转。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四三三


如是我闻：

一时，佛住王舍城迦兰陀竹园。

尔时，世尊告诸比丘：“如来、应、等正觉增上说法[^43]，谓四圣谛，开示、施设、建立、分别、散说、显现、表露。何等为四？谓苦圣谛、苦集圣谛、苦灭圣谛、苦灭道迹圣谛。是故，比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四三四


如是我闻：

一时，佛住王舍城迦兰陀竹园。

尔时，世尊告诸比丘：“何等为黠慧[^44]？为此苦圣谛如实知，此苦集圣谛、苦灭圣谛、苦灭道迹圣谛如实知、为不知耶？”

诸比丘白佛：“如我解世尊所说，于四圣谛如实知者，此为黠慧。”

佛告比丘：“善哉！善哉！于苦圣谛、苦集圣谛、苦灭圣谛、苦灭道迹圣谛如实知者，是则黠慧。是故，诸比丘！于四圣谛未无间等者，当勤方便，起增上欲，学无间等。”

佛说是经已，诸比丘闻佛所说，欢喜奉行！


## 四三五


如是我闻：

一时，佛住舍卫国祇树给孤独园。

时，须达[^45]长者往诣佛所，稽首佛足，于一面坐，白佛言：“世尊！此四圣谛为渐次无间等[^46]？为一顿无间等[^47]？”

佛告长者：“此四圣谛渐次无间，非顿无间等。”

佛告长者：“若有说言于苦圣谛未无间等，而于彼苦集圣谛、苦灭圣谛、苦灭道迹圣谛无间等者，此说不应。所以者何？若于苦圣谛未无间等，而欲于苦集圣谛、苦灭圣谛、苦灭道迹圣谛无间等者，无有是处。

“犹如有人，两细树叶连合为器，盛水持行，无有是处。如是于苦圣谛未无间等，而欲于苦集圣谛、苦灭圣谛、苦灭道迹圣谛无间等者，无有是处。

“譬如有人，取莲华叶连合为器，盛水游行，斯有是处。如是，长者！于苦圣谛无间等已，而欲于苦集圣谛、苦灭圣谛、苦灭道迹圣谛无间等者，斯有是处。

“是故，长者！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四三六


如须达长者所问，有异比丘问亦如是说，唯譬有差别：

“如有四隥[^48]阶道，升于殿堂。若有说言不登初阶，而登第二、第三、第四阶升堂殿者，无有是处。所以者何？要由初阶，然后次登第二、第三、第四阶得升殿堂。如是，比丘！于苦圣谛未无间等，而欲于苦集圣谛、苦灭圣谛、苦灭道迹圣谛无间等者，无有是处。

“譬如，比丘！若有人言：以四阶道升于殿堂，要由初阶，然后次登第二、第三、第四阶得升殿堂，应作是说。所以者何？要由初阶，然后次登第二、第三、第四阶升于殿堂，有是处故。如是，比丘！若言于苦圣谛无间等已，然后次第于苦集圣谛、苦灭圣谛、苦灭道迹圣谛无间等者，应作是说。所以者何？若于苦圣谛无间等已，然后次第于苦集圣谛、苦灭圣谛、苦灭道迹圣谛无间等者，有是处故。”

佛说此经已，诸比丘闻佛所说，欢喜奉行！


## 四三七


如异比丘问，阿难所问亦如是说，唯譬差别。

佛告阿难：“譬如四隥升于殿堂。若有说言：不由初隥，而登第二、第三、第四隥升殿堂者，无有是处。如是，阿难！若于苦圣谛未无间等，而欲苦集圣谛、苦灭圣谛、苦灭道迹圣谛无间等者，此不应说。所以者何？若于苦圣谛未无间等，而于苦集圣谛、苦灭圣谛、苦灭道迹圣谛无间等者，无有是处。

“譬如，阿难！由四隥梯升于殿堂。若有人言：要由初隥，然后次登第二、第三、第四隥升殿堂者，此所应说。所以者何？要由初隥，然后次登第二、第三、第四隥升殿堂者，有是处故。如是，阿难！于苦圣谛无间等已，然后次第苦集圣谛、苦灭圣谛、苦灭道迹圣谛无间等者，斯有是处。”

佛说是经已，诸比丘闻佛所说，欢喜奉行！


## 四三八


如是我闻：

一时，佛住舍卫国祇树给孤独园。

尔时，世尊告诸比丘：“譬如大地草木，悉取为锵[^49]，贯大海中，一切水虫悉能贯不？”

比丘白佛：“不能，世尊！所以者何？大海诸虫，种种形类，或极[^50]细不可贯，或极大不可贯。”

佛告比丘：“如是！如是！众生界无数无量。是故，比丘！于四圣谛未无间等者，当勤方便，起增上欲，学无间等。”

佛说是经已，诸比丘闻佛所说，欢喜奉行！


## 四三九


如是我闻：

一时，佛住王舍城迦兰陀竹园。

尔时，世尊手执土石，问诸比丘：“于意云何？此手中土石为多？彼大雪山[^51]土石为多？”

比丘白佛言：“世尊手中土石甚少少耳，雪山土石甚多无量，百千巨亿，算数譬类不可为比。”

佛告比丘：“其诸众生于苦圣谛如实知者，苦集圣谛、苦灭圣谛、苦灭道迹圣谛如实知者，如我手中所执土石；其诸众生于苦圣谛不如实知，于苦集圣谛、苦灭圣谛、苦灭道迹圣谛不如实知者，如彼雪山土石，其数无量。是故，比丘！于四圣谛未无间等者，当勤方便，起增上欲，学无间等。”

佛说是经已，诸比丘闻佛所说，欢喜奉行！


## 四四〇


如是我闻：

一时，佛住王舍城迦兰陀竹园。

尔时，世尊告诸比丘：“譬如湖池，深广五十由旬，其水盈满。若有士夫以发以毛，或以指端滴彼湖水，乃至再三。云何，比丘！如彼士夫所滴水多？湖池水多？”

比丘白佛：“如彼士夫毛发指端再三滴水，甚少少耳；彼湖大水，其量无数，乃至算数譬类不可为比。”

佛告比丘：“如大湖水，甚多无量[^52]，如是多闻圣弟子具足见谛，得圣道果，断诸苦本，如截多罗树头，于未来世成不生法；余不尽者[^53]，如彼士夫发毛指端所滴之水。是故，比丘！于四圣谛未无间等者，当勤方便，起增上欲，学无间等。”

佛说是经已，诸比丘闻佛所说，欢喜奉行！

如大湖水譬，如是萨罗多咤迦、恒伽、耶符那、萨罗游、伊罗跋提、摩醯[^54]，及四大海[^55]，其譬亦如上说。


## 四四一


如是我闻：

一时，佛住舍卫国祇树给孤独园。

尔时，世尊手捉团土，大如梨果，告诸比丘：“云何，比丘！我手中此团土为多？大雪山[^56]中土石为多？”

诸比丘白佛言：“世尊手中团土少少耳，彼雪山王，其土石甚多，百千亿那由他[^57]，乃至算数譬类不得为比。”

佛告诸比丘：“如我所捉团土，如是众生于苦圣谛如实知，于苦集圣谛、苦灭圣谛、苦灭道迹圣谛如实知者，亦复如是。如大雪山王土石者，如是众生于苦圣谛不如实知，于苦集圣谛、苦灭圣谛、苦灭道迹圣谛不如实知者，亦复如是。是故，比丘！于四圣谛未无间等者，当勤方便，起增上欲，学无间等。”

佛说是经已，诸比丘闻佛所说，欢喜奉行！

如雪山王，如是尼陀罗山、毗那多迦山、马耳山、善见山、佉提罗迦山、伊沙陀罗山、由揵陀罗山[^58]、须弥山王及大地土石，亦复如是。如梨果，如是阿摩勒迦果[^59]、跋陀罗果[^60]、迦罗迦果[^61]、豆果……乃至蒜子譬，亦复如是。


## 四四二


如是我闻：

一时，佛住舍卫国祇树给孤独园。

尔时，世尊以爪甲擎[^62]土已，告诸比丘：“于意云何？我爪甲上土为多？此大地土多？”

诸比丘白佛言：“世尊甲上土甚少少耳，此大地土甚多无量，乃至算数譬类不可为比。”

佛告比丘：“如甲上土者，若诸众生形可见者，亦复如是。其形微细不可见者，如大地土。是故，比丘！于四圣谛未无间等者，当勤方便，学无间等。”

佛说是经已，诸比丘闻佛所说，欢喜奉行！

如陆地[^63]，如是水性亦尔[^64]。

如甲上土，如是众生、人道者[^65]，亦复如是；如大地土，如是非人[^66]亦尔。

如甲上土，如是生中国[^67]者亦尔；如大地土，如是生边地[^68]者亦尔。

如甲上土，如是成就圣慧眼者，亦复如是；如大地土，如是不成就圣慧眼者亦尔。

如甲上土，如是众生知此法律者，亦复如是；如大地土，如是众生不知法律者亦尔。如知，如是等知、普知、正想、正觉、正解、法无间等[^69]亦如是。

如甲上土，如是众生知有父母[^70]亦尔；如大地土，如是众生不知有父母[^71]亦尔。

如甲上土，如是知有沙门、婆罗门家之尊长，作所应作作福，此世他世畏罪行施，受斋持戒亦尔；如大地土，不知有沙门、婆罗门之尊长，作所应作作福，此世他世畏罪行施，受斋持戒，亦如是说。

如甲上土，如是众生不杀、不盗、不邪淫、不妄语、不两舌[^72]、不恶口[^73]、不绮语[^74]亦尔；如大地土，如是众生不持诸戒者亦尔。如是离贪、恚、邪见，及不离贪、恚、邪见，亦如是说。

如甲上土，如是不杀、不盗、不邪淫、不妄语、不饮酒；如大地土，如是不持五戒者亦尔。

如甲上土，如是众生持八戒者亦如是；如大地土，如是众生不持八戒者亦尔。

如甲上土，如是众生持十善者亦如是；如大地土，如是众生不持十善者亦如是。

如甲上土，如是众生从地狱命终、生人中者亦如是；如大地土，如是众生从地狱命终、还生地狱者亦如是。如地狱，如是畜生、饿鬼亦尔。

如甲上土，如是众生从地狱命终、生天上者亦如是；如大地土，如是众生从地狱命终、还生地狱者亦如是。如地狱，如是畜生、饿鬼亦尔。

如甲上土，如是众生人道中没、还生人道中者亦如是；如大地土，其诸众生从人道中没、生地狱中者亦如是。如地狱，如是畜生、饿鬼亦尔。

如甲上土，其诸众生从天命终、还生天上者亦如是；如大地土，其诸众生天上没、生地狱中者亦如是。如地狱，畜生、饿鬼亦如是。


## 四四三


如是我闻：

一时，佛住舍卫国祇树给孤独园。

尔时，世尊告诸比丘：“我本未闻法时，得正思惟此苦圣谛，正见已生；此苦集圣谛、此苦灭圣谛、苦灭道迹圣谛，正见已生。”

佛说此经已，诸比丘闻佛所说，欢喜奉行！

如已生，如是今生、当生亦如是[^75]。

如生，如是起、习近、修、多修、触、作证亦如是。


## 四四四


如是我闻：

一时，佛住舍卫国祇树给孤独园。

尔时，世尊告诸比丘：“譬如眼药丸，深广一由旬。若有士夫取此药丸，界[^76]界安置，能速令尽，于彼界界，不得其边，当知诸界，其数无量。是故，比丘！当善界学，善种种界，当如是学。”

佛说此经已，诸比丘闻佛所说，欢喜奉行！


## 四四五


如是我闻：

一时，佛住舍卫国祇树给孤独园。

尔时，世尊告诸比丘：“众生常与界俱，与界和合。云何众生常与界俱？谓众生行不善心时与不善界俱，善心时与善界俱，胜心时与胜界俱，鄙心时与鄙界俱。是故，诸比丘！当作是学，善种种界！”

佛说是经已，诸比丘闻佛所说，欢喜奉行！


## 四四六


如是我闻：

一时，佛住舍卫国祇树给孤独园。

尔时，世尊告诸比丘，广说如上。差别者，即说偈言：

“常会故常生，相离生则断，
    如人执小木，而入于巨海，
    人木则俱没，懈怠俱亦然，
    当离于懈怠，卑劣之精进。
    贤圣不懈怠，安住于远离，
    殷勤精进禅，超度生死流。
    胶漆得其素，火得风炽然，
    珂乳则同色，众生与界俱，
    相似共和合，增长亦复然。”


## 四四七


如是我闻：

一时，佛住王舍城迦兰陀竹园。

尔时，世尊告诸比丘：“众生常与界俱，与界和合。云何与界俱？谓众生不善心时与不善界俱，善心时与善界俱，鄙心时与鄙界俱，胜心时与胜界俱。

“时，尊者憍陈如与众多比丘于近处经行，一切皆是上座多闻大德，出家已久，具修梵行。

“复有尊者大迦叶[^77]与众多比丘于近处经行，一切皆是少欲知足，头陀[^78]苦行，不畜遗余。

“尊者舍利弗与众多比丘于近处经行，一切皆是大智辩才。

“时，尊者大目揵连[^79]与众多比丘于近处经行，一切皆是神通大力。

“时，阿那律陀[^80]与众多比丘于近处经行，一切皆是天眼明彻。

“时，尊者二十亿耳与众多比丘于近处经行，一切皆是勇猛精进，专勤修行者。

“时，尊者陀骠[^81]与众多比丘于近处经行，一切皆是能为大众修供具者。

“时，尊者优波离[^82]与众多比丘于近处经行，一切皆是通达律行。

“时，尊者富楼那与众多比丘于近处经行，皆是辩才善说法者。

“时，尊者迦旃延与众多比丘于近处经行，一切皆能分别诸经，善说法相。

“时，尊者阿难与众多比丘于近处经行，一切皆是多闻总持。

“时，尊者罗睺罗与众多比丘于近处经行，一切皆是善持律行。

“时，提婆达多[^83]众多比丘于近处经行，一切皆是习众恶行。是名比丘常与界俱，与界和合。是故，诸比丘！当善分别种种诸界。”

佛说是经时，诸比丘闻佛所说，欢喜奉行！


## 四四八


如是我闻：

一时，佛住王舍城迦兰陀竹园。

如上广说已，即说偈言：

“常会故常生，相离生则断，
    如人执小木，而入于巨海，
    人木则俱没，懈怠俱亦然。
    当离于懈怠，卑劣之精进。
    贤圣不懈怠，安住于远离，
    殷勤精进禅，超度生死流。
    胶漆得其素，火得风炽然，
    珂乳则同色，众生与界俱，
    相似共和合，增长亦复然。”


## 四四九


如是我闻：

一时，佛住舍卫国祇树给孤独园。

尔时，世尊告诸比丘：“众生常与界俱，与界和合……”如是广说，乃至：“胜心生时与胜界俱，鄙心生时与鄙界俱，杀生时与杀界俱，盗淫……妄语……饮酒心时与饮酒界俱；不杀生时与不杀界俱，不盗……不淫……不妄语……不饮酒与不饮酒界俱。是故，诸比丘！当善分别种种界。”

佛说是经已，诸比丘闻佛所说，欢喜奉行！


## 四五〇


如是我闻：

一时，佛住舍卫国祇树给孤独园。

尔时，世尊告诸比丘：“众生常与界俱，与界和合。不信时与不信界俱，犯戒时与犯戒界俱，无惭无愧时与无惭无愧界俱；信心时与信界俱，持戒时与持戒界俱，惭愧心时与惭愧界俱。是故，诸比丘！当善分别种种诸界。”

佛说是经已，诸比丘闻佛所说，欢喜奉行！

如信、不信，如是精进、不精进，失念、不失念，正受、不正受，多闻、少闻，悭者、施者，恶慧、善慧，难养、易养，难满、易满，多欲、少欲，知足、不知足，摄受、不摄受界俱，如上经如是广说。


## 四五一


如是我闻：

一时，佛住舍卫国祇树给孤独园。

尔时，世尊告诸比丘：“我今当说种种诸界[^84]。谛听！善思！当为汝说。云何为种种界？谓眼界、色界、眼识界，耳界、声界、耳识界，鼻界、香界、鼻识界，舌界、味界、舌识界，身界、触界、身识界，意界、法界、意识界[^85]，是名种种界。”

佛说是经已，诸比丘闻佛所说，欢喜奉行！


## 四五二


如是我闻：

一时，佛住舍卫国祇树给孤独园。

尔时，世尊告诸比丘：“缘种种界生种种触，缘种种触生种种受，缘种种受生种种爱。云何种种界？谓十八界：眼界、色界、眼识界……乃至意界、法界、意识界，是名种种界。

“云何缘种种界生种种触……乃至云何缘种种受生种种爱？谓缘眼界生眼触，缘眼触生眼触生受[^86]，缘眼触生受生眼触生爱[^87]；耳……鼻……舌……身……意界缘生意触，缘意触生意触生受，缘意触生受生意触生爱。

“诸比丘！非缘种种爱生种种受，非缘种种受生种种触，非缘种种触生种种界；要缘种种界生种种触，缘种种触生种种受，缘种种受生种种爱，是名比丘缘种种界生种种触、缘种种触生种种受、缘种种受生种种爱。”

佛说此经已，诸比丘闻佛所说，欢喜奉行！


## 四五三


如是我闻：

一时，佛住舍卫国祇树给孤独园。

尔时，世尊告诸比丘：“缘种种界生种种触，缘种种触生种种受，缘种种受生种种爱。云何种种界？谓十八界：眼界、色界、眼识界……乃至意界、法界、意识界，是名种种界。

“云何缘种种界生种种触？缘种种触生种种受？缘种种受生种种爱？谓缘眼界生眼触，非缘眼触生眼界，但缘眼界生眼触；缘眼触生眼受，非缘眼受生眼触，但缘眼触生眼受；缘眼受生眼爱，非缘眼爱生眼受，但缘眼受生眼爱。如是耳……鼻……舌……身……意界缘生意触，非缘意触生意界，但缘意界生意触；缘意触生意受，非缘意受生意触，但缘意触生意受；缘意受生意爱，非缘意爱生意受，但缘意受生意爱。

“是故，比丘！非缘种种爱生种种受，非缘种种受生种种触，非缘种种触生种种界；但缘种种界生种种触，缘种种触生种种受，缘种种受生种种爱，是名比丘当善分别种种界。”

佛说是经已，诸比丘闻佛所说，欢喜奉行！


## 四五四


如是我闻：

一时，佛住舍卫国祇树给孤独园。

尔时，世尊告诸比丘：“缘种种界生种种触，缘种种触生种种受，缘种种受生种种想，缘种种想生种种欲[^88]，缘种种欲生种种觉[^89]，缘种种觉生种种热[^90]，缘种种热生种种求。

“云何种种界？谓十八界：眼界……乃至法界。

“云何缘种种界生种种……乃至缘种种热生种种求？谓缘眼界生眼触，缘眼触生眼受，缘眼受生眼想，缘眼想生眼欲，缘眼欲生眼觉，缘眼觉生眼热，缘眼热生眼求。如是耳、鼻、舌、身、意界缘生意触，缘意触生意受，缘意受生意想，缘意想生意觉，缘意觉生意热，缘意热生意求，是名比丘缘种种界故生种种触……乃至缘种种热生种种求。

“比丘！非缘种种求生种种热，非缘种种热生种种觉，非缘种种觉生种种想，非缘种种想生种种受，非缘种种受生种种触，非缘种种触生种种界；但缘种种界生种种触……乃至缘种种热生种种求。”

佛说是经已，诸比丘闻佛所说，欢喜奉行！

[^1]: 杂阿含经卷第十六：在此卷首的下下一行，高丽藏原有“杂因诵第三品之四”等八字。

[^2]: 思惟世间思惟：思惟世间诸法。

[^3]: 非智、非觉、不顺涅槃：不能资助于正智、正觉、涅槃。

[^4]: 正智、正觉、正向涅槃：能资助于正智、正觉、涅槃。

[^5]: 正坐：指端身正坐、敛身正坐。

[^6]: 贪觉觉：寻思贪欲之念。

[^7]: 觉：此处指寻思。

[^8]: 亲里觉：寻思亲里种种事。

[^9]: 国土人民觉：又作国土觉，指寻思国家与人民种种事。

[^10]: 不死觉：指不知死之无常而乐于世间善法、不急于修解脱道。

[^11]: 我论是，汝等不如，能答者当答：意谓我所论如法，非汝等所知；若有能答者，那就应答吧。

[^12]: 波斯匿王：意译胜军王、胜光王、明光王等，为古印度憍萨罗国国王，与释尊同寿，为佛教僧团的大护法。曾娶释迦摩诃男之婢女，共生一太子名毗流离。

[^13]: 频婆娑罗王：又作频毗娑罗王、瓶沙王等，意译为影胜王、影坚王等，为古印度摩揭陀国国王，为佛教僧团的大护法。其皇后为韦提希夫人，共生一太子名阿阇世。

[^14]: 用说诸王大力、大富为：论说诸王有大力、大富有何用呢？

[^15]: 宿命：指过去世。

[^16]: 论说：高丽藏原作“说论”，今依宋、元、明三种藏经改。

[^17]: 檀越：又作檀那，即施主。

[^18]: 持：受持。

[^19]: 整：高丽藏原作“正”，今依宋、元、明三种藏经改。

[^20]: 如：真实。

[^21]: 审谛：确实。

[^22]: 圣所谛：圣者所证悟之真谛。

[^23]: 但有言数：只能是说说而已。

[^24]: 于：高丽藏原作“苦”，今依宋、元、明三种藏经改。

[^25]: 深险岩：指一高耸的绝壁。

[^26]: 于生本诸行乐著：乐著于导致（再次）受生的诸行。

[^27]: 大热地狱：又作大烧炙地狱、大焦热地狱、大极热地狱，八热地狱之一。此中罪人身陷火城、火坑、火山之中，身受烧炙，皮肉糜烂，痛苦万端，故称大烧炙地狱。

[^28]: 一向与炯然：一直受大火烧炙。炯，指火焰腾腾状。然，通“燃”。

[^29]: 大暗地狱：又作黑暗地狱。《佛说立世阿毗昙论》卷一载，如是佛世尊说：“比丘，有大地狱，名曰黑暗。各各世界外边悉有，皆无覆盖。此中众生自举其手，眼不能见。虽复日月具大威神，所有光明，不照彼色。”佛说，“如是黑暗地狱住在何处？两两世界铁轮外边，名曰界外。”

[^30]: 世界：此处指一小世界，即一须弥世界，为一日所能照临之宇宙范围，上至初禅天，下至风轮。

[^31]: 须弥山：又作妙高山，为一须弥世界之最高山，乃一须弥世界之中心，须弥山周围另有八山八海环绕，共组成一须弥世界。

[^32]: 弗婆提……阎浮提……拘耶尼……郁单越：以上合称四大洲，为一须弥世界中人类之居住地。弗婆提，又作弗于逮洲、毗提诃洲，意译作（东）胜身洲，位于须弥山之东。阎浮提，又译作阎浮洲、（南）赡部洲，位于须弥山之南。拘耶尼，又译作拘陀尼、瞿伽尼，意译作（西）牛货（洲），位于须弥山之西。郁单越，又译作郁单曰、（北）俱卢（洲），位于须弥山之北。

[^33]: 四天王……三十三天……炎魔天……兜率天……化乐天……他化自在天：四天王，又作四天王天，指东方持国天王、南方增长天王、西方广目天王、北方多闻天王及其部众，居住于须弥山半山腰之四周。三十三天，又作忉利天，指以帝释天为中心、四方各有八天之三十三天，居住于须弥山山顶。炎魔天，又作焰摩天、夜摩天、离诤天，此天界常有光明，无昼夜之分，且远离诤斗。兜率天，又作兜率陀天、兜率多天、睹史多天，意译作知足天、喜足天，此天多修喜足。化乐天，又作化自在天，此天能自化五欲妙境而自乐。他化自在天，又作他化乐天、他化天、自在天，此天能受用他人所化之五欲妙境而享乐。以上诸天合称六欲天，皆属欲界有情。

[^34]: 梵天：即色界之初禅天，分梵众天、梵辅天、梵王天等三层天，其中梵王天有大梵王，为须弥世界主。

[^35]: 小千世界：指一千个小世界所组成的宇宙范围，由二禅天统摄。

[^36]: 千世界中间：指此小千世界中，小世界与小世界之间、日月所不能照临之地带。

[^37]: 彼：指千世界暗冥之中间地带。

[^38]: 中千世界：一千个小千世界所组成的宇宙范围，由三禅天统摄。

[^39]: 中千世界中间：指此中千世界中，小千世界与小千世界之间、日月所不能照临之地带。

[^40]: 三千大千世界：又作大千世界，指一千个中千世界所组成的宇宙范围，由四禅天统摄。因一大千世界包含一千个小世界、一千个小千世界、一千个中千世界等三个层次，故称三千大千世界。

[^41]: 世界中间：指此大千世界中，中千世界与中千世界之间、日月所不能照临之地带。

[^42]: 五趣：又作五道，即地狱、饿鬼、畜生、人、天等。后人加上阿修罗，则成六道。

[^43]: 增上说法：指为了使出世间法增进而说法。

[^44]: 黠慧：聪慧。

[^45]: 须达：又作须达多、苏达哆，意译作善施。为古印度舍卫城之长者、波斯匿王之大臣，好施孤独，故人称之为给孤独。皈依佛陀后，建造祇园精舍供养僧团。

[^46]: 渐次无间等：指依次第逐渐通达。

[^47]: 一顿无间等：指（不依次第）顿时通达。

[^48]: 隥：高丽藏原作“登”，今依元、明两种藏经改。隥，阶梯、石级。

[^49]: 锵：此处指穿水虫之串。

[^50]: 极：高丽藏原作“于”，今依宋、元、明三种藏经改。

[^51]: 大雪山：指喜马拉雅山。

[^52]: 如大湖水，甚多无量：譬喻多闻圣弟子所断之苦如大湖水，甚多无量。

[^53]: 余不尽者：指所残余、未断尽之苦。

[^54]: 萨罗多咤迦、恒伽、耶符那、萨罗游、伊罗跋提、摩醯：皆为河名，后五者经典常称为阎浮提之五大河。参见《杂阿含·八四一经》注释。

[^55]: 四大海：指阎浮提东、南、西、北之海。

[^56]: 大雪山：指喜马拉雅山。本经后文又作“雪山王”、“大雪山王”。

[^57]: 那由他：又作那庾多、那由多、那术，音译作兆、沟。印度通行的数法系以那由多为百万。

[^58]: 尼陀罗山、毗那多迦山、马耳山、善见山、佉提罗迦山、伊沙陀罗山、由揵陀罗山：尼陀罗山，意译为持地山；毗那多迦山，意译为象鼻山；马耳山，音译为阿沙干那山；善见山，音译为苏达梨舍那山；佉提罗迦山，意译为空破山；伊沙陀罗山，意译为持轴山；由揵陀罗山，意译为双持山。以上七山另加铁围山，此八山都在须弥山外围。此九山为须弥世界之九大山。

[^59]: 阿摩勒迦果：又作阿摩勒果、阿摩罗果、阿末罗果，意为无垢，一般译作余甘子，形如胡桃，味酸甜。

[^60]: 跋陀罗果：印度水果名。

[^61]: 迦罗迦果：意为黑果。

[^62]: 擎：举。

[^63]: 陆地：指前文所说的陆地众生形可见者如甲上土、陆地众生形微细者如大地土。

[^64]: 水性亦尔：指水生众生形可见者如甲上土、水生众生形微细者如大地土。

[^65]: 众生、人道者：众生命终后生于人道者。

[^66]: 非人：此处意谓众生命终后生为非人者。非人，本意为非人类之众生，有时指天、龙、阿修罗等八部众，有时指鬼神所幻化之人，或指天、阿修罗、地狱、饿鬼等四趣。

[^67]: 中国：佛典所称之中国，指以摩揭陀、憍萨罗为中心的佛教流行的区域。

[^68]: 边地：佛典所称之边地，相对于中国，指不能见佛闻法之边远区域。

[^69]: 等知、普知、正想、正觉、正解、法无间等：分别指平等知、普遍知、如实忆持、如实观察、如实悟解、于法如实通达。

[^70]: 知有父母：指孝顺父母。

[^71]: 不知有父母：指不孝顺父母。

[^72]: 两舌：又作离间语、两舌语，指于两人间搬弄是非、挑拨离间，破坏彼此之和合。

[^73]: 恶口：又作粗言、粗恶语，指口出粗言恶语毁訾他人。

[^74]: 绮语：又作杂秽语、无义语，指烦恼所染、无有义利之语。

[^75]: 亦如是：高丽藏原无此三字，今依宋、元、明三种藏经补上。

[^76]: 界：有领域、范畴、要素、本性、因等义。

[^77]: 大迦叶：又作摩诃迦叶、大迦叶波、大迦摄，略作迦叶，佛陀十大弟子之一。佛陀曾让与半座、授与粪扫衣、般涅槃前嘱予佛法，被佛陀赞誉为诸弟子中“十二头陀，难得之行”之第一比丘。

[^78]: 头陀：又作杜多、投多、偷多，意译为抖擞、修治、弃除，即为清净身心，舍弃对衣、食、住等的贪著。为佛教苦行之法，总有十二支，或说为十三支，亦称头陀行、头陀事、头陀功德。

[^79]: 大目揵连：又作摩诃目犍连、大目乾连、大目连、目连、目犍连、目揵连，为佛陀十大弟子之一。先为摩揭陀国王舍城外拘律陀村人，婆罗门种，自幼与舍利弗交厚，后与舍利弗各领徒众二百五十人依佛出家。被佛陀赞誉为诸弟子中“神足轻举，飞到十方”之第一比丘。

[^80]: 阿那律陀：又作阿㝹律陀、阿那律，意为无障、离障，佛陀十大弟子之一。迦毗罗卫城之释氏，佛陀的堂弟。他出家之初，曾在听佛陀说法时睡着，受佛陀呵责后，发誓彻夜不眠、精勤修道，而使肉眼败坏几乎失明，但后来又证得天眼通，能见十方，被佛陀赞誉为诸弟子中“天眼第一”。

[^81]: 陀骠：又译作陀骠摩罗子、陀罗骠摩罗子、实力士、陀骠大力士，比丘名。

[^82]: 优波离：又音译作邬波离、优婆离，意译为近取、近执。先是理发匠，属首陀罗阶层，出家后为佛陀十大弟子之一，在佛灭后的第一次结集中诵出律藏。被佛陀赞誉为诸弟子中“奉持戒律，无所触犯”之第一比丘。

[^83]: 提婆达多：又音译作提婆达兜、调达，略称提婆、达多，意译为天热、天授、天与。出生于释迦王族，为阿难兄弟，出家之初精进修行并得神通，但后来提出“新王”、“新佛”，唆使太子阿阇世弑父夺位，自己恶心出佛身血、杀阿罗汉、破坏僧团。

[^84]: 界：《俱舍论》卷一云：“法种族义是界义。”卷八云：“持义，能持自相故，名为界。”

[^85]: 眼界……意识界：以上总称十八界。

[^86]: 眼触生受：眼触所生之受。

[^87]: 眼触生爱：眼触所生之爱。

[^88]: 欲：欣乐。

[^89]: 觉：此处指寻思。

[^90]: 热：指渴望。

