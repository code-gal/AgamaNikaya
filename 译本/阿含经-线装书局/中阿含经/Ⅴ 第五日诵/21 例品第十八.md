# 例品第十八[^1]


一切智法严，鞞诃第一得，
    爱生及八城，阿那律陀二，
    诸见箭兴[^2]喻，比例最在后。




## 中阿含经卷第五十九[^3]



### 二一二、一切智经[^4]

我闻如是：

一时，佛游郁头随若[^5]，在普棘刺林[^6]。

尔时，拘萨罗王波斯匿[^7]闻沙门瞿昙游郁头随若，在普棘刺林。拘萨罗王波斯匿闻已，告一人曰：“汝往诣沙门瞿昙所，为我问讯圣体康强、安快无病、起居轻便、气力如常耶？作如是语：‘拘萨罗王波斯匿问讯圣体康强、安快无病、起居轻便、气力如常耶？’又复语曰：‘拘萨罗王波斯匿欲来相见。’”

彼人受教，往诣佛所，共相问讯，却坐一面，白曰：“瞿昙！拘萨罗王波斯匿问讯圣体康强、安快无病、起居轻便、气力如常耶？拘萨罗王波斯匿欲来相见。”

世尊答曰：“今拘萨罗王波斯匿安隐快乐，今天及人、阿修罗、揵塔和、罗剎及余若干身安隐快乐。拘萨罗王波斯匿若欲来者，自可随意。”

彼时，使人闻佛所说，善受持诵，即从座[^8]起，绕三匝而去。尔时，尊者阿难住世尊后，执拂侍佛。使人去后，于是，世尊回顾告曰：“阿难！汝来共诣东向大屋，开窗闭户，住彼密处。今日拘萨罗王波斯匿一心无乱，欲听受法。”

尊者阿难白曰：“唯然。”

于是，世尊将尊者阿难至彼东向大屋，开窗闭户，密处布座，敷尼师檀，结跏趺坐。

彼时，使人还诣拘萨罗王波斯匿所，白曰：“天王[^9]！我已通沙门瞿昙，沙门瞿昙今待天王，唯愿天王自当知时！”

拘萨罗王波斯匿告御者曰：“汝可严驾，我今欲往见沙门瞿昙。”

御者受教，即便严驾。尔时，贤及月[^10]姊妹与拘萨罗王波斯匿共坐食时，闻今日拘萨罗王波斯匿当往见佛，白曰：“大王！若今往见世尊者，愿为我等稽首世尊，问讯圣体康强、安快无病、起居轻便、气力如常耶？作如是语：‘贤及月姊妹稽首世尊，问讯圣体康强、安快无病、起居轻便、气力如常耶？’”

拘萨罗王波斯匿为贤及月姊妹默然而受。彼时，御者严驾已讫，白曰：“天王！严驾已办，随天王意。”

时，王闻已，即便乘车，从郁头随若出，往至普棘刺林。

尔时，普棘刺林门外众多比丘露地经行。拘萨罗王波斯匿往诣诸比丘所，问曰：“诸贤！沙门瞿昙今在何处？我欲往见。”

诸比丘答曰：“大王！彼东向大屋开窗闭户，世尊在中。大王欲见者，可诣彼屋，在外住已，謦欬敲户，世尊闻者，必为开户。”

拘萨罗王波斯匿即便下车，眷属围绕，步往至彼东向大屋。到已住外，謦欬敲户，世尊闻已，即为开户。拘萨罗王波斯匿便入彼屋，前诣佛所，白曰：“瞿昙！贤及月姊妹稽首世尊，问讯圣体康强、安快无病、起居轻便、气力如常耶？”

世尊问王：“贤及月姊妹更无人使[^11]耶？”

拘萨罗王波斯匿白曰：“瞿昙！当知今日贤及月姊妹我共坐食，闻我今当欲往见佛，便白曰：‘大王！若往见佛者，当为我等稽首世尊，问讯圣体康强、安快无病、起居轻便、气力如常耶？’故如是白世尊：贤及月姊妹稽首世尊，问讯圣体康强、安快无病、起居轻便、气力如常耶？瞿昙！彼贤及月姊妹[^12]稽首世尊，问讯圣体康强、安快无病、起居轻便、气力如常耶？”

世尊答曰：“大王！今贤及月姊妹安隐快乐，今天及人、阿修罗、揵塔和、罗剎及余若干身安隐快乐。”

于是，拘萨罗王波斯匿与佛共相问讯，却坐一面，白曰：“瞿昙！我欲有所问，听乃敢陈。”

世尊告曰：“大王！欲问者，恣意所问。”

拘萨罗王波斯匿便问曰：“瞿昙！我闻沙门瞿昙作如是说：本无，当不有，今现亦无若有余沙门、梵志一切知、一切见者[^13]。瞿昙！忆如是说耶？”

世尊答曰：“大王！我不忆作如是说：本无，当不有，今现亦无若有余沙门、梵志一切知、一切见者。”

尔时，鞞留罗[^14]大将住在拘萨罗王波斯匿后，执拂拂王。于是，拘萨罗王波斯匿回顾告鞞留罗大将曰：“前日王共大众坐，谁最前说‘沙门瞿昙作如是说：本无，当不有，今现亦无若有余沙门、梵志一切知、一切见者’？”

鞞留罗大将答曰：“天王！有想年少吉祥子[^15]前作是说。”

拘萨罗王波斯匿闻已，告一人曰：“汝往至想年少吉祥子所，作如是语：‘拘萨罗王波斯匿呼汝。’”

彼人受教，即往想年少吉祥子所，作如是语：“年少！拘萨罗王波斯匿呼汝。”

彼人去后，于是，拘萨罗王波斯匿白世尊曰：“沙门瞿昙！颇有异说异受，沙门瞿昙忆所说耶？”

世尊答曰：“大王！我忆曾如是说：本无，当不有，今现亦无若有余沙门、梵志一时知一切、一时见一切[^16]。大王！我忆如是说也。”

拘萨罗王波斯匿闻已，叹曰：“沙门瞿昙所说如师，沙门瞿昙所说如善师。欲更有所问，听我问耶？”

世尊告曰：“大王！欲问，恣意所问。”

拘萨罗王波斯匿问曰：“瞿昙！此有四种[^17]：剎利、梵志、居士、工师[^18]，为有胜如、有差别耶？”

世尊答曰：“此有四种：剎利、梵志、居士、工师，此有胜如、有差别也。剎利梵志种，此于人间为最上德。居士、工师种，此于人间为下德也[^19]。此有四种：剎利、梵志、居士、工师，是谓胜如、是谓差别。”

拘萨罗王波斯匿闻已，叹曰：“沙门瞿昙所说如师，沙门瞿昙所说如善师。”

拘萨罗王波斯匿白曰：“瞿昙！我不但问于现世义，亦复欲问于后世义，听我问耶？”

世尊告曰：“大王！欲问，恣意所问。”

拘萨罗王波斯匿问曰：“瞿昙！此有四种：剎利、梵志、居士、工师，此有胜如、有差别于后世耶？”

世尊答曰：“此有四种：剎利、梵志、居士、工师，此有胜如、有差别谓后世也。此有四种：剎利、梵志、居士、工师，若成就此五断[^20]支，必得善师如来、无所著、正尽觉，必得可意，无不可意，亦于长夜得义饶益，安隐快乐。云何为五？多闻圣弟子信著如来，根生定立，无能夺者，谓沙门、梵志、天及魔、梵及余世间[^21]，是谓第一断支。复次，大王！多闻圣弟子少病无病，成就等食道[^22]，不热不冷，正乐不诤，谓食饮消、正安隐消，是谓第二断支。复次，大王！多闻圣弟子无谄无诳、质直，现如真世尊及诸梵行[^23]，是谓第三断支。复次，大王！多闻圣弟子常行精进，断恶不善，修诸善法，恒自起意，专一坚固，为诸善本，不舍方便，是谓第四断支。复次，大王！多闻圣弟子修行智慧，观兴衰法，得如此智，圣慧明达，分别晓了，以正尽苦，是谓第五断支。此有四种：剎利、梵志、居士、工师，彼若成就此五断支，必得善师如来、无所著、正尽觉，必得可意，无不可意，亦于长夜得义饶益，安隐快乐。此有四种：剎利、梵志、居士、工师，是谓胜如、是谓差别于后世也。”

拘萨罗王波斯匿闻已，叹曰：“沙门瞿昙所说如师，沙门瞿昙所说如善师。欲更有所问，听我问耶？”

世尊告曰：“大王！欲问，恣意所问。”

拘萨罗王波斯匿问曰：“瞿昙！此有四种：剎利、梵志、居士、工师，此有胜如、此有差别于断行耶？”

世尊答曰：“此有四种：剎利、梵志、居士、工师，此有胜如、此有差别于断行也。大王！于意云何？若信者所断，是不信断者，终无是处。若少病者所断，是多病断者，终无是处。若不谄不诳者所断，是谄诳断者，终无是处。若精勤者所断，是懈怠断者，终无是处。若智慧者所断，是恶慧断者，终无是处。

“犹如四御：象御、马御、牛御、人御，彼中二御不可调、不可御，二御可调、可御。大王！于意云何？若此二御不可调、不可御，彼来调地、御地，受御事者，终无是处。若彼二御可调、可御，来至调地、御地，受御事者，必有是处。如是，大王！于意云何？若信者所断，是不信断耶？终无是处。若少病者所断，是多病断耶？终无是处。若不谄不诳者所断，是谄诳断耶？终无是处。若精勤者所断，是懈怠断耶？终无是处。若智慧者所断，是恶慧断耶？终无是处。如是此四种：剎利、梵志、居士、工师，是谓胜如、是谓差别于断行也。”

拘萨罗王波斯匿闻已，叹曰：“沙门瞿昙所说如师，沙门瞿昙所说如善师。欲更有所问，听我问耶？”

世尊答曰：“大王！欲问，恣意所问。”

拘萨罗王波斯匿问曰：“瞿昙！此有四种：剎利、梵志、居士、工师，此有胜如、此有差别，谓断耶？”

世尊答曰：“此有四种：剎利、梵志、居士、工师，彼等等断，无有胜如、无有差别于断也。大王！犹如东方剎利童子来，彼取干娑罗[^24]木作火母[^25]，钻[^26]攒生火。南方梵志童子来，彼取干娑罗木作火母，钻攒生火。西方居士童子来，彼取干梅檀木作火母，钻攒生火。北方工师童子来，彼取干钵投摩[^27]木作火母，钻攒生火。大王！于意云何？谓彼若干种人持若干种木作火母，钻攒生火，彼中或有人着燥草木，生烟、生焰、生色。大王！于烟烟、焰焰、色色说何等差别耶？”

拘萨罗王波斯匿答曰：“瞿昙！谓彼若干种人取若干种木作火母，钻攒生火，彼中或有人着燥草木，生烟、生焰、生色，瞿昙！我不说烟烟、焰焰、色色有差别也。”

“如是，大王！此有四种：剎利、梵志、居士、工师，彼一切等等断，无有胜如、无有差别于断也。”

拘萨罗王波斯匿闻已，叹曰：“沙门瞿昙所说如师，沙门瞿昙所说如善师。欲更有所问，听我问耶？”

世尊告曰：“大王！欲问，恣意所问。”

拘萨罗王波斯匿问曰：“瞿昙！有天耶？”

世尊问曰：“大王！何意问有天耶？”

拘萨罗王波斯匿答曰：“瞿昙！若有天有诤、乐诤者，彼应来此间。若有天无诤、不乐诤者，不应来此间[^28]。”

尔时，鞞留罗大将住在拘萨罗王波斯匿后，执拂拂王，鞞留罗大将白曰：“瞿昙！若有天无诤、不乐诤者不来此间，且置彼天。若有天有[^29]诤、乐诤来此间者，沙门瞿昙必说彼天福胜、梵行胜，此天得自在退彼天、遣彼天也[^30]。”

是时，尊者阿难在世尊后，执拂侍佛。于是，尊者阿难作是念：此鞞留罗大将是拘萨罗王波斯匿子，我是世尊子[^31]，今正是时，子子共论。

于是，尊者阿难语鞞留罗大将曰：“我欲问汝，随所解答。大将！于意云何？拘萨罗王波斯匿所有境界，教令所及，拘萨罗王波斯匿福胜、梵行胜故，宁得自在退去、遣去耶[^32]？”

鞞留罗大将答曰：“沙门！若拘萨罗王波斯匿所有境界，教令所及，拘萨罗王波斯匿福胜、梵行胜故，得自在退去、遣去也。”

“大将！于意云何？若非拘萨罗王波斯匿境界，教令所不及，拘萨罗王波斯匿福胜、梵行胜故，意得自在退彼、遣彼耶？”

鞞留罗大将答曰：“沙门！若非拘萨罗王波斯匿境界，教令所不及，拘萨罗王波斯匿福胜、梵行胜故，不得自在退彼、遣彼也。”

尊者阿难复问曰：“大将！颇闻有三十三天耶？”

鞞留罗大将答曰：“我拘萨罗王波斯匿游戏时，闻有三十三天[^33]。”

“大将！于意云何？拘萨罗王波斯匿福胜、梵行胜故，宁得自在退彼三十三天、遣彼三十三天耶？”

鞞留罗大将答曰：“沙门！拘萨罗王波斯匿尚不能得见三十三天，况复退遣耶？退遣彼三十三天者，终无是处。”

“如是，大将！若有天无诤、不乐诤不来此间者，此天福胜、梵行胜。若有此天诤、乐诤来此间者，此天于彼天尚不能得见，况复退遣[^34]耶？若退遣彼者，终无是处。”

于是，拘萨罗王波斯匿问曰：“瞿昙！此沙门名何等耶？”

世尊答曰：“大王！此比丘名阿难，是我侍者。”

拘萨罗王波斯匿闻已，叹曰：“阿难所说如师，阿难所说如善师。欲更有所问，听我问耶？”

世尊告曰：“大王！欲问，恣意所问。”

拘萨罗王波斯匿问曰：“瞿昙！颇有梵耶？”

世尊问曰：“大王！何意问有梵耶？大王！若我施设有梵，彼梵清净[^35]。”

世尊与拘萨罗王波斯匿于其中间论此事时，彼使人将想年少吉祥子来还，诣拘萨罗王波斯匿所，白曰：“天王！想年少吉祥子已来在此。”

拘萨罗王波斯匿闻已，问想年少吉祥子曰：“前日王共大众会坐，谁最前说‘沙门瞿昙如是说：本无，当不有，今现亦无若有余沙门、梵志一切知、一切见’耶？”

想年少吉祥子答曰：“天王！鞞留罗大将前说也。”

鞞留罗大将闻已，白曰：“天王！此想年少吉祥子前说也。”

如是彼二人更互共诤此论，于其中间彼御者即便严驾，至拘萨罗王波斯匿所，白曰：“天王！严驾已至，天王当知时。”

拘萨罗王波斯匿闻已，白世尊曰：“我问瞿昙一切知事，沙门瞿昙答我一切知事。我问沙门瞿昙四种清净，沙门瞿昙答我四种清净。我问沙门瞿昙所得，沙门瞿昙答我所得。我问沙门瞿昙有梵，沙门瞿昙答我有梵。若我更问余事者，沙门瞿昙必答我余事。瞿昙！我今多事，欲还请辞。”

世尊答曰：“大王！自当知时。”

拘萨罗王波斯匿闻世尊所说，善受持诵，即从座起，绕世尊三匝而去。

佛说如是，拘萨罗王波斯匿、尊者阿难及一切大众闻佛所说，欢喜奉行[^36]！


### 二一三、法庄严经[^37]

我闻如是：

一时，佛游释中，在释家[^38]都邑，名弥娄离[^39]。

尔时，拘萨罗王波斯匿与长作[^40]共俱有所为故，出诣邑名城[^41]。拘萨罗王波斯匿至彼园观，见诸树下寂无音声，远离、无恶，无有人民，随顺燕坐[^42]，见已，忆念世尊。拘萨罗王波斯匿告曰：“长作！今此树下寂无音声，远离、无恶，无有人民，随顺燕坐，此处我数往见佛。长作！世尊今在何处？我欲往见。”

长作答曰：“天王！我闻世尊游释中，在释家都邑，名弥娄离。”

拘萨罗王波斯匿复问曰：“长作！释家都邑名弥娄离，去此几许？”

长作答曰：“天王！去此三拘娄舍[^43]。”

拘萨罗王波斯匿告曰：“长作！可敕严驾，我欲诣佛。”

长作受教，即敕严驾，白曰：“天王！严驾已讫，随天王意。”

拘萨罗王波斯匿即升乘出城外，往至释家都邑，名弥娄离。尔时，弥娄离门外众多比丘露地经行，拘萨罗王波斯匿往诣诸比丘所，问曰：“诸尊！世尊今在何处昼行[^44]？”

众多比丘答曰：“大王！彼东向大屋，开窗闭户，世尊今在彼中昼行。大王！欲见便往诣彼，到已住外，謦欬敲户，世尊闻者，必为开户。”

拘萨罗王波斯匿即便下车，若有王剎利顶[^45]来而得人处，教令大地，有五仪饰：剑、盖、华鬘及珠柄拂、严饰之屣，彼尽脱已，授与长作。长作念曰：天王今者必当独入，我等应共住此待耳。

于是，拘萨罗王波斯匿眷属围绕，步往至彼东向大屋，到已住外，謦欬敲户，世尊闻已，即为开户。拘萨罗王波斯匿便入彼屋，前至佛所，稽首礼足，再三自称姓名：“我是拘萨罗王波斯匿，我是拘萨罗王波斯匿。”

世尊答曰：“如是，大王！汝是拘萨罗王波斯匿，汝是拘萨罗王波斯匿。”

拘萨罗王波斯匿再三自称姓名已，稽首佛足，却坐一面。

世尊问曰：“大王！见我有何等义，而自下意稽首礼足、供养承事耶？”

拘萨罗王波斯匿答曰：“世尊！我于佛而有法静[^46]，因此故，我作是念：如来、无所著、正尽觉所说法善，世尊弟子众善趣向也。世尊！我坐都坐[^47]时，见母共子诤，子共母诤，父子、兄弟、姊妹、亲属展转共诤。彼斗诤时，母说子恶，子说母恶，父子、兄弟、姊妹、亲属更相[^48]说恶，况复他人？我见世尊弟子诸比丘众从世尊行梵行，或有比丘少多起诤，舍戒罢道，不说佛恶，不说诸法恶，不说众恶，但自责数：我为恶，我为无德，所以者何？以我不能从世尊自尽形寿修行梵行。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志，或九月或十月，少多学行梵行[^49]，舍随本服，复为欲所染，染欲著欲，为欲所缚，骄傲受入，不见灾患，不见出要而乐行欲。世尊！我见世尊弟子诸比丘众自尽形寿修行梵行，乃至亿数[^50]，我于此外，不见如是清净梵行如世尊家。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志羸瘦憔悴，形色极恶，身生白疱[^51]，人不喜见。我作是念：此诸尊何以羸瘦憔悴，形色极恶，身生白疱，人不喜见？此诸尊必不乐行梵行，或身有患，或屏处作恶，以是故诸尊羸瘦憔悴，形色极恶，身生白疱，人不喜见。我往问彼：‘诸尊何故羸瘦憔悴，形色极恶，身生白疱，人不喜见？诸尊不乐行梵行耶？为身有患耶？为屏处作恶耶？是故诸尊羸瘦憔悴，形色极恶，身生白疱，人不喜见。’彼答我曰：‘大王！是白病[^52]。大王！是白病。’世尊！我见世尊弟子、诸比丘众乐行端正，面色悦泽，形体净洁，无为无求，护他妻，食如鹿[^53]，自尽形寿修行梵行。我见已，作是念：此诸尊何故乐行端正，面色悦泽，形体净洁，无为无求，护他妻，食如鹿，自尽形寿修行梵行？此诸尊或得离欲，或得增上心，现法乐居，易不难得，是故此诸尊乐行端正，面色[^54]悦泽，形体净洁，无为无求，护他妻，食如鹿，自尽形寿修行梵行。若行欲乐行端正者，我应乐行端正。何以故？我得五欲功德，易不难得。若此诸尊得离欲，得增上心，于现法乐居，易不难得，是故此诸尊乐行端正，面色悦泽，形体净洁，无为无求，护他妻，食如鹿，自尽形寿修行梵行。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：‘我等往至沙门瞿昙所，问如是如是事，若能答者，当难诘彼；若不能答，亦难诘已，舍之而去。’彼闻世尊游某村邑，往至佛所，尚不敢问于世尊事，况复欲难诘耶？是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：‘我等往至沙门瞿昙所，问如是如是事，若能答者，当难诘彼；若不能答，亦难诘已，舍之而去。’彼闻世尊游某村邑，往至佛所，问世尊事，世尊为答。彼闻答已，便得欢喜，稽首佛足，绕三匝而去。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：‘我等往至沙门瞿昙所，问如是如是事，若能答者，当难诘彼；若不能答，亦难诘已，舍之而去。’彼闻世尊游某村邑，往至佛所，问世尊事，世尊为答。彼闻答已，便得欢喜，即自归佛、法及比丘众，世尊受彼为优婆塞，终身自归，乃至命尽。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我见一沙门梵志聪明智慧，自称聪明智慧，博闻决定，谙识诸经，制伏强敌，谈论觉了，名德流布，一切世间无不闻知，所游至处坏诸见宗，辄自立论，而作是说：‘我等往至沙门瞿昙所，问如是如是事，若能答者，当难诘彼；若不能答，亦难诘已，舍之而去。’彼闻世尊游某村邑，往至佛所，问世尊事，世尊为答。彼闻答已，便得欢喜，即从世尊求出家学，而受具足，得比丘法。佛便度彼而授具足，得比丘法。若彼诸尊出家学道而受具足、得比丘法已，独住远离，心无放逸，修行精勤。彼独住远离、心无放逸、修行精勤已，若族姓子所为，剃除须发，着袈裟衣，至信舍家、无家学道者，唯无上梵行讫，于现法中自知自觉，自作证成就游：生已尽，梵行已立，所作已办，不更受有，知如真。若彼诸尊知法已，乃至得阿罗诃。得阿罗诃已，便作是念：诸贤！我本几了几失[^55]。所以者何？我本非沙门称沙门，非梵行称梵行，非阿罗诃称阿罗诃，我等今是沙门，是梵行，是阿罗诃。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我自若居国，无过者令杀，有过者令杀，然在都坐，我故不得作如是说：‘卿等并住，无人问卿事。人问我事，卿等不能断此事，我能断此事。’于其中间竞论余事，不待前论讫[^56]。我数见世尊大众围绕说法，彼中一人鼾眠作声，有人语彼：‘君莫鼾眠作声！君不用闻世尊说法如甘露耶？’彼人闻已，即便默然。我作是念：如来、无所著、正尽觉、众调御士，甚奇！甚特！所以者何？以无刀杖，皆自如法，安隐快乐。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我于仙余及宿旧二臣出钱财赐，亦常称誉，彼命由我[^57]，然不能令彼仙余及宿旧二臣下意恭敬尊重、供养奉事于我，如为世尊下意恭敬尊重、供养奉事也。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我昔出征[^58]，宿一小屋中，欲试仙余、宿旧二臣，知彼头向何处眠耶？为向我？为向世尊？于是，仙余、宿旧二臣则于初夜结跏趺坐，默然燕坐，至中夜闻世尊在某方处，便以头向彼，以足向我。我见已，作是念：此仙余及宿旧二臣不在现胜事[^59]，是故彼不下意恭敬尊重、供养奉事于我，如为世尊下意恭敬尊重、供养奉事也。是谓我于佛而有法静，因此故，我作是念：如来、无所著、正尽觉所说法善，世尊弟子众善趣向也。

“复次，世尊！我亦国王，世尊亦法王；我亦剎利，世尊亦剎利；我亦拘萨罗，世尊亦拘萨罗；我年八十，世尊亦八十。世尊以此事故，我堪耐为世尊尽形寿，下意恭敬尊重、供养奉事。世尊！我今多事，欲还请辞。”

世尊告曰：“大王！自当[^60]知时。”

于是，拘萨罗王波斯匿闻佛所说，善受持诵，即从座[^61]起，稽首佛足，绕三匝而去。

尔时，尊者阿难住世尊后，执拂侍佛。于是，世尊回顾告曰：“阿难！若有比丘依弥娄离林住者，令彼一切集在讲堂。”

于是，尊者阿难受佛教已，若诸比丘依弥娄离林住者，令彼一切集在讲堂。还诣佛所，白曰：“世尊！若有比丘依弥娄离林住者，彼一切已集讲堂，唯愿世尊自当知时！”

于是，世尊将尊者阿难往至讲堂比丘众前，敷座而坐，告曰：“比丘！今拘萨罗王波斯匿在我前说此法庄严经已，即从座起，稽首我足，绕三匝而去。比丘！汝等当受持此法庄严经，善诵善习。所以者何？比丘！此法庄严经，如义如法，为梵行本，趣智趣觉，趣至涅槃。若族姓子至信舍家、无家学道者，亦当受持，当诵当习此法庄严经。”

佛说如是，彼诸比丘闻佛所说，欢喜奉行[^62]！


### 二一四、鞞诃提经[^63]

我闻如是：

一时，佛游舍卫国，在胜林给孤独园。

尔时，尊者阿难住舍卫国，于东园鹿子母堂为小事故，彼时尊者阿难将一比丘从舍卫出，往至东园鹿子母堂。所为事讫，将彼比丘还，往至胜林给孤独园。

尔时，拘萨罗王波斯匿乘一奔陀利[^64]象，与尸利阿荼[^65]大臣俱出舍卫国。尊者阿难遥见拘萨罗王波斯匿来已，问伴比丘：“彼是拘萨罗王波斯匿耶？”

答曰：“是也。”

尊者阿难便下道避至一树下。

拘萨罗王波斯匿遥见尊者阿难在于树间，问曰：“尸利阿荼！彼是沙门阿难耶？”

尸利阿荼答曰：“是也。”

拘萨罗王波斯匿告尸利阿荼大臣曰：“汝御此象，令至沙门阿难所。”

尸利阿荼受王教已，即御此象，令至尊者阿难所。于是，拘萨罗王波斯匿问曰：“阿难！从何处来？欲至何处？”

尊者阿难答曰：“大王！我从东园鹿子母堂来，欲至胜林给孤独园。”

拘萨罗王波斯匿语曰：“阿难！若于胜林无急事者，可共往至阿夷罗婆提[^66]河。”

为慈愍故，尊者阿难为拘萨罗王波斯匿默然而受。于是，拘萨罗王波斯匿令尊者阿难在前，共至阿夷罗婆提河，到已下乘，取彼象鞯[^67]，四叠敷地，请尊者阿难：“阿难！可坐此座。”

尊者阿难答曰：“止！止！大王！但心静[^68]足。”

拘萨罗王波斯匿再三请尊者阿难：“阿难！可坐此座。”

尊者阿难亦再三语：“止！止！大王！但心静足，我自有尼师檀，我今当坐。”

于是，尊者阿难敷尼师檀，结跏趺坐。拘萨罗王波斯匿与尊者阿难共相问讯，却坐一面，语曰：“阿难！欲有所问，听我问耶？”

尊者阿难答曰：“大王！欲问便问，我闻[^69]已当思。”

拘萨罗王波斯匿问曰：“阿难！如来颇行如是身行，谓此身行为沙门、梵志所憎恶耶？”

尊者阿难答曰：“大王！如来不行如是身行，谓此身行为沙门、梵志、聪明智慧[^70]及余世间所憎恶也。”

拘萨罗王波斯匿闻已，叹曰：“善哉！善哉！阿难！我所不及，若聪明智慧及余世间者，而阿难及之[^71]。阿难！若有不善相悉[^72]而毁呰称誉者，我等不见彼真实也。阿难！若有善相悉而毁呰称誉者，我见彼真实也。阿难！如来颇行如是身行，谓此身行为沙门、梵志、聪明智慧及余世间所憎恶耶？”

尊者阿难答曰：“大王！如来终不行如是身行，谓此身行为沙门、梵志、聪明智慧及余世间所憎恶也。”

拘萨罗王波斯匿问曰：“阿难！云何为身行耶[^73]？”

尊者阿难答曰：“大王！不善身行也。”

拘萨罗王波斯匿问曰：“阿难！云何不善身行耶？”

尊者阿难答曰：“大王！谓身行有罪。”

拘萨罗王波斯匿问曰：“阿难！云何身行有罪耶？”

尊者阿难答曰：“大王！谓行身行，智者所憎恶。”

拘萨罗王波斯匿问曰：“阿难！云何智者所憎恶耶？”

尊者阿难答曰：“大王！谓行身行，自害、害彼、俱害，灭智慧，恶相助，不得涅槃，不趣智、不趣觉、不趣涅槃。彼可行法不知如真，不可行法亦不知如真。可行法不知如真、不可行法亦不知如真已，可受法不知如真，不可受法亦不知如真。可受法不知如真、不可受法亦不知如真已，可断法不知如真，不可断法亦不知如真。可断法不知如真、不可断法亦不知如真已，可成就法不知如真，不可成就法亦不知如真。可成就法不知如真、不可成就法亦不知如真已，可行法便不行，不可行法而行。可行法便不行、不可行法而行已，可受法便不受，不可受法而受。可受法便不受、不可受法而受已，可断法便不断，不可断法而断。可断法便不断、不可断法而断已，可成就法便不成就，不可成就法而成就。可成就法便不成就、不可成就法而成就已，不善法转增，善法转减，是故如来终不行此法。”

拘萨罗王波斯匿问曰：“阿难！如来何故终不行此法耶？”

尊者阿难答曰：“大王！离欲、欲已尽，离恚、恚已尽，离痴、痴已尽，如来断一切不善之法，成就一切善法。教师、妙师、善顺师，将御、顺御，善语、妙语、善顺语，是故如来终不行此法。”

拘萨罗王波斯匿叹曰：“善哉！善哉！阿难！如来不可行法终不行。所以者何？以如来、无所著、正尽觉故。阿难！汝彼师弟子，学道欲得无上安隐涅槃，汝尚不行此法，况复如来行此法耶？”

拘萨罗王波斯匿问曰：“阿难！如来颇行如是身行，谓此身行不为沙门、梵志、聪明智慧及余世间所憎恶耶？”

尊者阿难答曰：“大王！如来必行如是身行，谓此身行不为沙门、梵志、聪明智慧及余世间所憎恶也。”

拘萨罗王波斯匿问曰：“阿难！云何为身行耶[^74]？”

尊者阿难答曰：“大王！谓善身行也。”

拘萨罗王波斯匿问曰：“阿难！云何善身行耶？”

尊者阿难答曰：“大王！谓身行无罪。”

拘萨罗王波斯匿问曰：“阿难！云何身行无罪耶？”

尊者阿难答曰：“大王！谓行身行，智者所不憎恶。”

拘萨罗王波斯匿问曰：“阿难！云何智者所不憎恶？”

尊者阿难答曰：“大王！谓行身行，不自害、不害彼、不俱害，觉慧，不恶相助，得涅槃，趣智、趣觉、趣至涅槃。彼可行法知如真，不可行法亦知如真。可行法知如真、不可行法亦知如真已，可受法知如真，不可受法亦知如真。可受法知如真、不可受法亦知如真已，可断法知如真，不可断法亦知如真。可断法知如真、不可断法亦知如真已，可成就法知如真，不可成就法亦知如真。可成就法知如真、不可成就法亦知如真已，可行法而行，不可行法便不行。可行法而行、不可行法便不行已，可受法而受，不可受法便不受。可受法而受、不可受法便不受已，可断法而断，不可断法便不断。可断法而断、不可断法便不断已，可成就法而成就，不可成就法便不成就。可成就法而成就、不可成就法便不成就已，不善法转减，善法转增，是故如来必行此法。”

拘萨罗王波斯匿问曰：“阿难！如来何故必行此法耶？”

尊者阿难答曰：“大王！离欲、欲已尽，离恚、恚已尽，离痴、痴已尽，如来成就一切善法，断一切不善之法。教师、妙师、善顺师，将御、顺御，善语、妙语、善顺语，是故如来必行此法。”

拘萨罗王波斯匿叹曰：“善哉！善哉！阿难！如来可行法必行。所以者何？以如来、无所著、正尽觉故。阿难！汝彼师弟子，学道欲得无上安隐涅槃，汝尚行此法，况复如来不行此法耶？阿难善说，我今欢喜。阿难快说，我极欢喜。若村输租阿难法应受者，我村输租为法布施。阿难！若象、马、牛、羊阿难法应受者，我象、马、牛、羊为法布施。阿难！若妇女及童女阿难法应受者，我妇女及童女为法布施。阿难！若生色宝[^75]阿难法应受者，我生色宝为法布施。阿难！如此之事阿难皆不应受。我拘萨罗家有一衣名鞞诃提[^76]，彼第一，王以伞柄孔中盛送来为信[^77]。阿难！若拘萨罗家有[^78]劫贝[^79]诸衣者，此鞞诃提于诸衣中最为第一。所以者何？此鞞诃提衣长十六肘，广八肘，我此鞞诃提衣，今为法故布施阿难。阿难！当作三衣持，令彼拘萨罗家长夜增益福。”

尊者阿难答曰：“止！止！大王！但心静足，自有三衣，谓我所受。”

拘萨罗王波斯匿白曰：“阿难！听我说喻，慧者闻喻则解其义。犹如大雨时，此阿夷罗婆提河水满，两岸溢则流出，阿难见耶？”

尊者阿难答曰：“见也。”

拘萨罗王波斯匿白曰：“如是，阿难！若有三衣，当与比丘、比丘尼、渐学舍罗、舍罗磨尼离[^80]。阿难！以此鞞诃提作三衣受持，令彼拘萨罗家长夜增益福。”

尊者阿难为拘萨罗王波斯匿默然而受。于是，拘萨罗王波斯匿知尊者阿难默然受已，鞞诃提衣为法布施尊者阿难，即从座起，绕三匝而去。

去后不久，尊者阿难持鞞诃提衣往诣佛所，稽首佛足，却住一面，白曰：“世尊！此鞞诃提衣，今日拘萨罗王波斯匿为法布施我，愿世尊以两足着鞞诃提衣上，令拘萨罗家长夜得增益福。”

于是，世尊以两足着鞞诃提衣上，告曰：“阿难！若汝与拘萨罗王波斯匿所共论者，今悉向我而广说之。”

于是，尊者阿难与拘萨罗王波斯匿所共论者，尽向佛说，叉手白曰：“我如是说，不诬谤世尊耶？真说如法，说法次法，不于如法有过失耶？”

世尊答曰：“汝如是说，不诬谤我，真说如法，说法次法，亦不于如法有过失也。阿难！若拘萨罗王波斯匿以此义、以此句、以此文来问我者，我亦为拘萨罗王波斯匿以此义、以此句、以此文答彼也。阿难！此义如汝所说，汝当如是受持。所以者何？此说即是其义。”

佛说如是，尊者阿难及诸比丘闻佛所说，欢喜奉行[^81]！


### 二一五、第一得经[^82]

我闻如是：

一时，佛游舍卫国，在胜林给孤独园。

尔时，世尊告诸比丘：“若拘萨罗王波斯匿所有境界，教令所及，彼中拘萨罗王波斯匿最为第一。拘萨罗王波斯匿者，变易有异[^83]，多闻圣弟子如是观则厌彼，厌彼已，尚不欲第一，况复下贱？

“所谓日月境界，光明所照，所照诸方，谓千世界[^84]，此千世界，有千日、千月、千弗于逮洲[^85]、千阎浮洲、千拘陀尼洲、千郁单越洲[^86]、千须弥山[^87]、千四大王天、千四天王子[^88]、千三十三天、千释天因陀罗[^89]、千焰摩天、千须焰摩天子，千兜率哆天、千兜率哆天子、千化乐天、千善化乐天[^90]子、千他化乐天、千自在天[^91]子，千梵世界及千别梵。彼中有一梵——大梵，富祐作化尊，造众生父，已有当有[^92]。彼大梵者，变易有异，多闻圣弟子如是观则厌彼，厌彼已，尚不欲第一，况复下贱？

“后时此世败坏，此世败坏时，众生生晃昱天[^93]中。彼中有色乘意生[^94]，具足一切，肢[^95]节不减，诸根不坏，以喜为食，形色清净，自身光照，飞乘虚空，住彼久远。晃昱天者，变易有异，多闻圣弟子如是观则厌彼，厌彼已，尚不欲第一，况复下贱？

“复次，有四想，有比丘想小、想大、想无量、想无所有。众生如是乐想意解者，变易有异，多闻圣弟子如是观则厌彼，厌彼已，尚不欲第一，况复下贱？

“复次，有八除处[^96]，云何为八？比丘！内有色想，外观色，少善色恶色，彼色除已知、除已见，作如是想[^97]，是谓第一除处。复次，比丘！内有色想，外观色，无量善色恶色[^98]，彼色除已知、除已见，作如是想，是谓第二除处。复次，比丘！内无色想，外观色，少善色恶色，彼色除已知、除已见，作如是想，是谓第三除处。复次，比丘！内无色想，外观色，无量善色恶色，彼色除已知、除已见，作如是想，是谓第四除处。

“复次，比丘！内无色想，外观色，青青色，青见青光，犹如青水华[^99]，青青色，青见青光；犹如成![[../../images/00236.jpeg|20]]]]]衣，熟捣磨碾[^100]，光色悦泽，青青色，青见青光。如是，比丘！内无色想，外观色，青青色，青见青光，无量无量净意润意，乐不憎恶，彼色除已知、除已见，作如是想，是谓第五除处。复次，比丘！内无色想，外观色，黄黄色，黄见黄光，犹如频头歌罗华[^101]，黄黄色，黄见黄光；犹如成![[../../images/00254.jpeg|20]]]]]衣，熟捣磨碾，光色悦泽，黄黄色，黄见黄光。如是，比丘！内无色想，外观色，黄黄色，黄见黄光，无量无量净意润意，乐不憎恶，彼色除已知、除已见，作如是想，是谓第六除处。

“复次，比丘！内无色想，外观色，赤赤色，赤见赤光，犹如加尼歌罗华[^102]，赤赤色，赤见赤光；犹如成![[../../images/00260.jpeg|20]]]]]衣，熟捣磨碾，光色悦泽，赤赤色，赤见赤光。如是，比丘！内无色想，外观色，赤赤色，赤见赤光，无量无量净意润意，乐不憎恶，彼色除已知、除已见，作如是想，是谓第七除处。复次，比丘！内无色想，外观色，白白色，白见白光，犹如太白白色，白见白光；犹如成![[../../images/00278.jpeg|20]]]]]衣，熟捣磨碾，光色悦泽，白白色，白见白光。如是，比丘！内无色想，外观色，白白色，白见白光，无量无量净意润意，乐不憎恶，彼色除已知、除已见，作如是想，是谓第八除处。众生如是乐除处意解者，变易有异，多闻圣弟子如是观则厌彼，厌彼已，尚不欲第一，况复下贱？

“复次，有十一切处[^103]，云何为十？有比丘无量地处，修一思惟，上下诸方不二[^104]；无量水处……无量火处……无量风处……无量青处……无量黄处……无量赤处……无量白处……无量空处……无量识处第十，修一思惟，上下诸方不二。众生如是乐一切处意解者，变易有异，多闻圣弟子如是观则厌彼，厌彼已，尚不欲第一，况复下贱？

“复次，有四断，云何为四？有断乐迟，有断乐速，有断苦迟，有断苦速[^105]。于中若有断乐迟者，是乐迟故，说下贱。于中[^106]若有断乐速者，此断乐速故，此断亦说下贱。于中若有断苦迟者，此断苦迟故，此断亦说下贱。于中若有断苦速者，此断苦速故，此断非广布、不流布，乃至天人亦不称广布。我断广布流布，乃至天人亦称广布。云何我断广布流布，乃至天人亦称广布？谓八支正道，正见……乃至正定为八，是谓我断广布流布，乃至天人亦称广布[^107]。

“是谓第一清净说，施设最第一，谓我无、我不有，及为彼证故，施设于道；是谓第一外依见处、最依见处，谓度一切色想……乃至得非有想非无想处成就游[^108]；是谓于现法中第一、求趣至涅槃，于现法中最施设涅槃，谓六更乐处生、灭、味、离、慧见如真，及为彼证故，施设于道[^109]。我如是，诸沙门、梵志虚伪妄言，不善不真，实诬谤于我：‘彼实有众生施设断坏，沙门瞿昙无所施设。彼实有众生施设断坏，若此无，我不如是说。’彼如来于现法中断知一切，得息、止、灭、涅槃[^110]。”

佛说如是，彼诸比丘闻佛所说，欢喜奉行[^111]！




## 中阿含经卷第六十



### 二一六、爱生经[^112]

我闻如是：

一时，佛游舍卫国，在胜林给孤独园。

尔时，有一梵志，唯有一儿，心极爱念，忍意温润，视之无厌，忽便命终。命终之后，梵志愁忧，不能饮食，不着衣裳，亦不涂香，但至冢哭，忆儿卧处[^113]。于是，梵志周遍彷徉，往诣佛所，共相问讯，却坐一面[^114]。

世尊问曰：“梵志！今汝诸根不似自心住耶？”

梵志答曰：“今我诸根何由当得自心住耶？所以者何？唯有一儿，心极爱念，忍意温润，视之无厌，忽便命终。彼命终已，我便愁忧，不能饮食，不着衣裳，亦不涂香，但至冢哭，忆儿卧处。”

世尊告曰：“如是，梵志！如是，梵志！若爱生时，便生愁戚、啼哭、忧苦、烦惋、懊恼。”

梵志语曰：“瞿昙！何言若爱生时，便生愁戚、啼哭、忧苦、烦惋、懊恼耶？瞿昙！当知若爱生时，生喜心乐。”

世尊如是至再三告曰：“如是，梵志！如是，梵志！若爱生时，便生愁戚、啼哭、忧苦、烦惋、懊恼。”

梵志亦至再三语曰：“瞿昙！何言若爱生时，便生愁戚、啼哭、忧苦、烦惋、懊恼耶？瞿昙！当知若爱生时，生喜心乐。”

时，彼梵志闻佛所说，不说言是，但说非已，即从座[^115]起，奋头而去。

尔时，胜林于其门前有众多市郭儿而共博戏[^116]，梵志遥见已，便作是念：世中若有聪明智慧者，无过博戏人，我今宁可往彼，若与瞿昙所共论者，尽向彼说。于是，梵志往至众多市郭儿共博戏所，若与世尊所共论者，尽向彼说。

众多市郭博戏儿闻已，语曰：“梵志！何言若爱生时，便生愁戚、啼哭、忧苦、烦惋、懊恼耶？梵志！当知若爱生时，生喜心乐。”

梵志闻已，便作是念：博戏儿所说，正与我同。颔头而去。

于是，此论展转广布，乃入王宫。拘萨罗王波斯匿闻沙门瞿昙作如是说：“若爱生时，便生愁戚、啼哭、忧苦、烦惋、懊恼。”语末利[^117]皇后曰：“我闻瞿昙作如是说：‘若爱生时，便生愁戚、啼哭、忧苦、烦惋、懊恼。’”

末利皇后闻已，白曰：“如是，大王！如是，大王！若爱生时，便生愁戚、啼哭、忧苦、烦惋、懊恼[^118]。”

拘萨罗王波斯匿语末利皇后曰：“闻师宗说，弟子必同。沙门瞿昙是汝师，故作如是说，汝是彼弟子，故作如是说：‘若爱生时，便生愁戚、啼哭、忧苦、烦惋、懊恼。’”

末利皇后白曰：“大王！若不信者，可自往问，亦可遣使。”

于是，拘萨罗王波斯匿即告那利鸯伽[^119]梵志曰：“汝往沙门瞿昙所，为我问讯沙门瞿昙圣体康强、安快无病、起居轻便、气力如常耶？作如是语：‘拘萨罗王波斯匿问讯圣体康强、安快无病、起居轻便、气力如常耶？沙门瞿昙实如是说：若爱生时，便生愁戚、啼哭、忧苦、烦惋、懊恼耶？’那利鸯伽！若沙门瞿昙有所说者，汝当善受持诵。所以者何？如是之人，终不妄言。”

那利鸯伽梵志受王教已，即诣佛所，共相问讯，却坐一面，白曰：“瞿昙！拘萨罗王波斯匿问讯圣体康强、安快无病、起居轻便、气力如常耶？沙门瞿昙实如是说‘若爱生时，便生愁戚、啼哭、忧苦、烦惋、懊恼’耶？”

世尊告曰：“那利鸯伽！我今问汝，随所解答。那利鸯伽！于意云何？若使有人，母命终者，彼人发狂，心大错乱，脱衣裸形，随路遍走，作如是说：‘诸贤！见我母耶？诸贤！见我母耶？’那利鸯伽！以此事故可知，若爱生时，便生愁戚、啼哭、忧苦、烦惋、懊恼。如是父、兄、姊、妹也，儿妇命终，彼人发狂，心大错乱，脱衣裸形，随路遍走，作如是说：‘诸贤！见我儿妇耶？诸贤！见我儿妇耶？’那利鸯伽！以此事故可知，若爱生时，便生愁戚、啼哭、忧苦、烦惋、懊恼。那利鸯伽！昔有一人，妇暂归家，彼诸亲族欲夺更嫁，彼女闻之，即便速疾还至夫家，语其夫曰：‘君！今当知我亲族强欲夺君妇嫁与他人，欲作何计？’于是，彼人即执妇臂，将入屋中，作如是语：‘俱至后世！俱至后世！’便以利刀斫杀其妇，并自害己。那利鸯伽！以此事故可知，若爱生时，便生愁戚、啼哭、忧苦、烦惋、懊恼。”

那利鸯伽梵志闻佛所说，善受持诵，即从座起，绕三匝而去，还至拘萨罗王波斯匿所，白曰：“大[^120]王！沙门瞿昙实如是说：‘若爱生时，便生愁戚、啼哭、忧苦、烦惋、懊恼。’”

拘萨罗王波斯匿闻已，语末利皇后曰：“沙门瞿昙实如是说：‘若爱生时，便生愁戚、啼哭、忧苦、烦惋、懊恼。’”

末利皇后白曰：“大王！我问大王，随所解答。于意云何？王爱鞞留罗[^121]大将耶？”

答曰：“实爱。”

末利复问：“若鞞留罗大将变易异者，王当云何？”

答曰：“末利！若鞞留罗大将变易异者，我必生愁戚、啼哭、忧苦、烦惋、懊恼。”

末利白曰：“以此事故，知爱生时，便生愁戚、啼哭、忧苦、烦惋、懊恼。”

末利复问：“王爱尸利阿荼[^122]大臣，爱一奔陀利[^123]象，爱婆夷利[^124]童女，爱雨日盖[^125]，爱加尸及拘萨罗国[^126]耶？”

答曰：“实爱。”

末利复问：“若加尸及拘萨罗国变易异者，王当云何？”

答曰：“末利！我所具足五欲功德自娱乐者，由彼二国，若加尸及拘萨罗国当变易异者，我乃至无命，况复不生愁戚、啼哭、忧苦、烦惋、懊恼耶？”

末利白曰：“以此事故，知爱生时，便生愁戚、啼哭、忧苦、烦惋、懊恼。”

末利问王：“于意云何？为爱我耶？”

王复答曰：“我实爱汝。”

末利复问：“若我一旦变易异者，王当云何？”

答曰：“末利！若汝一旦变易异者，我必生愁戚、啼哭、忧苦、烦惋、懊恼。”

末利白曰：“以此事故，知爱生时，便生愁戚、啼哭、忧苦、烦惋、懊恼。”

拘萨罗王波斯匿语曰：“末利！从今日去，沙门瞿昙因此事是我师，我是彼弟子。末利！我今自归于佛、法及比丘众，唯愿世尊受我为优婆塞！从今日始，终身自归，乃至命尽。”

佛说如是，拘萨罗王波斯匿及末利皇后闻佛所说，欢喜奉行[^127]！


### 二一七、八城经[^128]

我闻如是：

一时，佛般涅槃后不久，众多上尊名德比丘游波罗利子[^129]城，住在鸡园[^130]。

是时，第十居士八城[^131]持多妙货，往至波罗利子城治生贩卖。于是，第十居士八城，彼多妙货，货卖速售，大得财利，欢喜踊跃，出波罗利子城，往诣鸡园众多上尊名德比丘所，稽首礼足，却坐一面。时，诸上尊名德比丘为彼说法，劝发渴仰，成就欢喜。无量方便为彼说法，劝发渴仰、成就欢喜已，默然而住。

时，诸上尊比丘为彼说法、劝发渴仰、成就欢喜已，于是，第十居士八城白曰：“上尊！尊者阿难今在何处？我欲往见。”

诸上尊比丘答曰：“居士！尊者阿难今在鞞舍离猕猴江边高楼台观，若欲见者，可往至彼。”

尔时，第十居士八城即从座[^132]起，稽首诸上尊比丘足，绕三匝而去。往诣尊者阿难所，稽首礼足，却坐一面，白曰：“尊者阿难！欲有所问，听我问耶？”

尊者阿难告曰：“居士！欲问便问，我闻已当思。”

居士[^133]问曰：“尊者阿难！世尊、如来、无所著、正尽觉成就慧眼，见第一义，颇说一法，若圣弟子住，漏尽无余、得心解脱[^134]耶？”

尊者阿难答曰：“如是。”

居士问曰：“尊者阿难！世尊、如来、无所著、正尽觉成就慧眼，见第一义，云何说有一法，若圣弟子住，漏尽无余、得心解脱耶？”

尊者阿难答曰：“居士！多闻圣弟子离欲、离恶不善之法……至得第四禅成就游，彼依此处，观法如法。彼依此处，观法如法，住彼得漏尽者，或有是处。若住彼不得漏尽者，或因此法，欲法、爱法、乐法、静法，爱乐欢喜[^135]，断五下分结尽，化生于彼而般涅槃，得不退法，终不还此。

“复次，居士！多闻圣弟子心与慈俱，遍满一方成就游；如是二三四方、四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲……喜……心与舍俱，无结无怨，无恚无诤，极广甚大，无量善修，遍满一切世间成就游，彼依此处，观法如法。彼依此处，观法如法，住彼得漏尽者，或有是处。若住彼不得漏尽者，或因此法，欲法、爱法、乐法、静法，爱乐欢喜，断五下分结尽，化生于彼而般涅槃，得不退法，终不还此。是谓如来、无所著、正尽觉成就慧眼，见第一义，说有一法，若圣弟子住，漏尽无余、得心解脱。

“复次，居士！多闻圣弟子度一切色想……乃至非有想非无想处[^136]成就游，彼于此处，观法如法。彼于此处，观法如法，住彼得漏尽者，或有是处。若住彼不得漏尽者，或因此法，欲法、爱法、乐法、静法，爱乐欢喜，断五下分结尽，化生于彼而般涅槃，得不退法，终不还此。是谓如来、无所著、正尽觉成就慧眼，见第一义，说有一法，若圣弟子住，漏尽无余、得心解脱。”

于是，第十居士八城即从座起，偏袒着衣，叉手白曰：“尊者阿难！甚奇！甚特！我问尊者阿难一甘露门，而尊者阿难一时为我说于十二[^137]甘露法门。今此十二甘露法门必随所依，得安隐出。尊者阿难！犹去村不远，有大屋舍，开十二户，若人所为故，入彼屋中。复一人来，不为彼人求义及饶益，不求安隐而烧彼屋。尊者阿难！彼人必得于此十二户随所依出，得自安隐。如是我问尊者阿难一甘露门，而尊者阿难一时为我说于十二甘露法门。今此十二甘露法门必随所依，得安隐出。尊者阿难！梵志法律中说不善法律，尚供养师，况复我不供养大师尊者阿难耶？”

于是，第十居士八城即于夜中，施设极妙、净美丰饶食瞰含消，施设食已，平旦敷座，请鸡园众及鞞舍离众皆集一处，自行澡水，则以极妙、净美丰饶食瞰含消，手自斟酌，令得饱满。食讫收器，行澡水竟，持五百种物买屋别施尊者阿难。尊者阿难受已，施与招提僧[^138]。

尊者阿难所说如是，第十居士八城闻尊者阿难所说，欢喜奉行[^139]！


### 二一八、阿那律陀经（上）[^140]

我闻如是：

一时，佛游舍卫国，在胜林给孤独园。

尔时，诸比丘则于晡时从燕坐起，往诣尊者阿那律陀所，稽首礼足，却坐一面，白曰：“我等欲有所问，听乃敢陈。”

尊者阿那律陀答曰：“诸贤！欲问便问，我闻已当思。”

时，诸比丘即便问曰：“云何比丘贤死、贤命终耶？”

尊者阿那律陀答曰：“诸贤！若比丘离欲、离恶不善之法……至得第四禅成就游者，是谓比丘贤死、贤命终也。”

时，诸比丘又复问曰：“比丘极是贤死、贤命终耶[^141]？”

尊者阿那律陀答曰：“诸贤！比丘不极是贤死、贤命终也[^142]。复次，诸贤！若比丘得如意足、天耳、他心智、宿命智、生死智、漏尽，得无漏，心解脱、慧解脱，于现法中自知自觉，自作证成就游：生已尽，梵行已立，所作已办，不更受有，知如真，是谓比丘贤死、贤命终也。”

时，诸比丘又复问曰：“比丘极是贤死、贤命终耶？”

尊者阿那律陀答曰：“诸贤！比丘极是贤死、贤命终也。”

于是，诸比丘闻尊者阿那律陀所说，善受持诵已，即从座[^143]起，稽首尊者阿那律陀足，绕三匝而去。

尊者阿那律陀所说如是，彼诸比丘闻尊者阿那律陀所说，欢喜奉行[^144]！


### 二一九、阿那律陀经（下）[^145]

我闻如是：

一时，佛游舍卫国，在胜林给孤独园。

尔时，诸比丘则于晡时从燕坐起，往诣尊者阿那律陀所，稽首礼足，却坐一面，白曰：“我等欲有所问，听乃敢陈。”

尊者阿那律陀答曰：“诸贤！欲问便问，我闻已当思。”

时，诸比丘即便问曰：“云何比丘不烦热死、不烦热命终耶？”

尊者阿那律陀答曰：“诸贤！若比丘见质直[^146]及得圣爱戒[^147]者，是谓比丘不烦热死、不烦热命终。”

时，诸比丘又复问曰：“比丘极是不烦热死、不烦热命终耶[^148]？”

尊者阿那律陀答曰：“诸贤！比丘不极是不烦热死、不烦热命终[^149]。复次，诸贤！若比丘观内身如身……乃至观觉……心……法如法，是谓比丘不烦热死、不烦热命终。”

时，诸比丘又复问曰：“比丘极是不烦热死、不烦热命终耶？”

尊者阿那律陀答曰：“诸贤！比丘不极是不烦热死、不烦热命终。复次，诸贤！若比丘心与慈俱，遍满一方成就游；如是二三四方、四维上下，普周一切，心与慈俱，无结无怨，无恚无诤，极广甚大，无量善修，遍满一切世间成就游。如是悲……喜……心与舍俱，无结无怨，无恚无诤，极广甚大，无量善修，遍满一切世间成就游，是谓比丘不烦热死、不烦热命终。”

时，诸比丘又复问曰：“比丘极是不烦热死、不烦热命终耶？”

尊者阿那律陀答曰：“诸贤！比丘不极是不烦热死、不烦热命终。复次，诸贤！若比丘度一切色想……乃至非有想非无想处成就游，是谓比丘不烦热死、不烦热命终。”

时，诸比丘又复问曰：“比丘极是不烦热死、不烦热命终耶？”

尊者阿那律陀答曰：“诸贤！比丘不极是不烦热死、不烦热命终。复次，诸贤！若有比丘度一切非有想非无想处，想知灭身触[^150]成就游，及慧观诸漏已尽者，是谓比丘不烦热死、不烦热命终。”

时，诸比丘又复问曰：“比丘极是不烦热死、不烦热命终耶？”

尊者阿那律陀答曰：“诸贤！比丘极是不烦热死、不烦热命终。”

时，诸比丘闻尊者阿那律陀所说，善受持诵，即从座[^151]起，稽首尊者阿那律陀足绕三匝而去。

尊者阿那律陀所说如是，彼诸比丘闻尊者阿那律陀所说，欢喜奉行[^152]！


### 二二〇、见经[^153]

我闻如是：

一时，佛般涅槃后不久，尊者阿难游王舍城，在竹林迦兰哆园。

于是，有一异学梵志，是尊者阿难未出家时友，中后彷徉，往诣尊者阿难所，共相问讯，却坐一面，语尊者阿难：“欲有所问，听我问耶？”

尊者阿难答曰：“梵志！欲问便问，我闻已当思。”

异学梵志即便问曰：“所谓此见舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？沙门瞿昙知此诸见如应知耶[^154]？”

尊者阿难答曰：“梵志！所谓此见，世尊、如来、无所著、正尽觉舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？世尊、如来、无所著、正尽觉知此诸见如应也。”

异学梵志又复问曰：“所谓此见，沙门瞿昙舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？沙门瞿昙云何知此诸见如应耶？”

尊者阿难答曰：“梵志！所谓此见，世尊、如来、无所著、正尽觉舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？异学梵志！如是具、如是受、如是趣、如是生、如是至后世[^155]，所谓此是世尊、如来、无所著、正尽觉舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？如是知此诸见，此诸见应如是知[^156]。”

异学梵志白曰：“我今自归于阿难。”

尊者阿难告曰：“梵志！汝莫自归于我，如我自归于佛，汝亦应自归于佛[^157]。”

异学梵志白曰：“阿难！我今自归于佛、法及比丘众，唯愿世尊受我为优婆塞！从今日始，终身自归，乃至命尽。”

尊者阿难所说如是，彼异学梵志闻尊者阿难所说，欢喜奉行[^158]！


### 二二一、箭喻经[^159]

我闻如是：

一时，佛游舍卫国，在胜林给孤独园。

尔时，尊者鬘童子[^160]独安静[^161]处，燕坐思惟，心作是念：所谓此见，世尊舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶[^162]？我不欲此！我不忍此！我不可此！若世尊为我一向[^163]说世有常者，我从彼学梵行；若世尊不为我一向说世有常者，我当难诘彼，舍之而去。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？若世尊为我一向说此是真谛，余皆虚妄言者，我从彼学梵行；若世尊不为我一向说此是真谛，余皆虚妄言者，我当难诘彼，舍之而去。

于是，尊者鬘童子则于晡时，从燕座起，往诣佛所，稽首作礼，却坐一面，白曰：“世尊！我今独安静处，燕坐思惟，心作是念：所谓此见，世尊舍置除却，不尽通说，谓世有常，世无有常；世有底，世无底；命即是身，为命异身异；如来终，如来不终，如来终不终，如来亦非终亦非不终耶？我不欲此！我不忍此！我不可此！若世尊一向知世有常者，世尊！当为我说。若世尊不一向知世有常者，当直言不知也。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？若世尊一向知此是真谛，余皆虚妄言者，世尊！当为我说；若世尊不一向知此是真谛，余皆虚妄言者，当直言不知也。”

世尊问曰：“鬘童子！我本颇为汝如是说世有常，汝来从我学梵行耶？”

鬘童子答曰：“不也，世尊！”

“如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？我本颇为汝如是说此是真谛，余皆虚妄言，汝来从我学梵行耶？”

鬘童子答曰：“不也，世尊！”

“鬘童子！汝本颇向我说，若世尊为我一向说世有常者，我当从世尊学梵行耶？”

鬘童子答曰：“不也，世尊！”

“如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？鬘童子！汝本颇向我说，若世尊为我一向说此是真谛，余皆虚妄言者，我当从世尊学梵行耶？”

鬘童子答曰：“不也，世尊！”

世尊告曰：“鬘童子！我本不向汝有所说，汝本亦不向我有所说，汝愚痴人！何故虚妄诬谤我耶[^164]？”

于是，尊者鬘童子为世尊面诃责数，内怀忧戚，低头默然，失辩无言，如有所伺。

于是，世尊面诃鬘童子已，告诸比丘：“若有愚痴人作如是念：若世尊不为我一向说世有常者，我不从世尊学梵行。彼愚痴人竟不得知[^165]，于其中间而命终也。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？若有愚痴人作如是念：若世尊不为我一向说此是真谛，余皆虚妄言者，我不从世尊学梵行。彼愚痴人竟不得知，于其中间而命终也。

“犹如有人身被毒箭，因毒箭故，受极重苦，彼有[^166]亲族怜念愍伤，为求利义、饶益安隐，便求箭医。然彼人者[^167]，方作是念：未可拔箭！我应先知彼人[^168]如是姓、如是名、如是生？为长、短、粗、细？为黑、白、不黑不白？为剎利族，梵志、居士、工师族？为东方、南方、西方、北[^169]方耶？未可拔箭！我应先知彼弓为柘[^170]、为桑、为槻[^171]、为角耶？未可拔箭！我应先知弓扎，彼为是牛筋、为獐鹿筋、为是丝耶？未可拔箭！我应先知弓色为黑、为白、为赤、为黄耶？未可拔箭！我应先知弓弦为筋、为丝、为纻[^172]、为麻耶？未可拔箭！我应先知箭杆为木、为竹耶？未可拔箭！我应先知箭缠为是牛筋、为獐鹿筋、为是丝耶？未可拔箭！我应先知箭![[../../images/00284.jpeg|20]]]]][^173]毛、为鵰鹫毛、为鵾鸡[^174]毛、为鹤毛耶？未可拔箭！我应![[../../images/00302.jpeg|20]]]]][^175]为錍[^176]、为矛、为铍刀[^177]耶？未可拔箭！我应先![[../../images/00308.jpeg|20]]]]]师如是姓、如是名、如是生？为长、短、粗、细？为黑、白、不黑不白？为东方、西方、南方、北方耶？彼人竟不得知，于其中间而命终也。

“若有愚痴人作如是念：若世尊不为我一向说世有常者，我不从世尊学梵行。彼愚痴人竟不得知，于其中间而命终也。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？若有愚痴人作如是念：若世尊不为我一向说此是真谛，余皆虚妄言者，我不从世尊学梵行。彼愚痴人竟不得知，于其中间而命终也。

“世有常，因此见故，从我学梵行者，此事不然。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？因此见故，从我学梵行者，此事不然。世有常，有此见故，不从我学梵行者，此事不然。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？有此见故，不从我学梵行者，此事不然。

“世有常，无此见故，从我学梵行者，此事不然。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？无此见故，从我学梵行者，此事不然。世有常，无此见故，不[^178]从我学梵行者，此事不然。如是世无有常、世有底、世无底、命即是身、为命异身异、如来终、如来不终、如来终不终、如来亦非终亦非不终耶？无此见故，不从我学梵行者，此事不然。

“世有常者，有生、有老、有病、有死，愁戚、啼哭、忧苦、懊恼，如是此淳大苦阴生。如是世无常、世有底、世无底、命即是身、为命异身异、如来终、如来不终、如来终不终、如来亦非终亦非不终者，有生、有老、有病、有死，愁戚、啼哭、忧苦、懊恼，如是此淳大苦阴生。

“世有常，我不一向说此。以何等故，我不一向说此？此非义相应，非法相应，非梵行本，不趣智、不趣觉、不趣涅槃，是故我不一向说此。如是世无常、世有底、世无底、命即是身、为命异身异、如来终、如来不终、如来终不终、如来亦非终亦非不终，我不一向说此。以何等故，我不一向说此？此非义相应，非法相应，非梵行本，不趣智、不趣觉、不趣涅槃，是故我不一向说此也。何等法我一向说耶？此义我一向说：苦、苦集[^179]、苦灭、苦灭道迹，我一向说。以何等故，我一向说此？此是义相应，是法相应，是梵行本，趣智、趣觉、趣于涅槃，是故我一向说此。是为不可说者则不说，可说者则说。当如是持！当如是学！”

佛说如是，彼诸比丘闻佛所说，欢喜奉行[^180]！


### 二二二、例经[^181]

我闻如是：

一时，佛游舍卫国，在胜林给孤独园。

尔时，世尊告诸比丘：“若欲断无明[^182]者，当修四念处[^183]。云何欲断无明者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸[^184]，观内身如身……至观觉[^185]……心……法如法，是谓欲断无明者，当修四念处。如是数断……解脱……过度……拔绝……灭……止……总知……别知，欲别知无明者，当修四念处。云何欲别知无明者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，观内身如身……至观觉……心……法如法，是谓欲别知无明者，当修四念处。

“欲断无明者，当修四正断[^186]。云何欲断无明者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，已生恶不善法为断故，发欲求方便，精勤举心断[^187]；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大、修习具足故，发欲求方便，精勤举心断，是谓欲断无明者，当修四正断。如是数断……解脱……过度……拔绝……灭……止……总知……别知，欲别知无明者，当修四正断。云何欲别知无明者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大、修习具足故，发欲求方便，精勤举心断，是谓欲别知无明者，当修四正断。

“欲断无明者，当修四如意足[^188]。云何欲断无明者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修欲定如意足，成就断行，依离、依无欲、依灭，趣非品[^189]。如是修精进定、心定也，修思惟定如意足，成就断行，依离、依无欲、依灭，趣非品，是谓欲断无明者，当修四如意足。如是数断……解脱……过度……拔绝……灭……止……总知……别知，欲别知无明者，当修四如意足。云何欲别知无明者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修欲定如意足，成就断行，依离、依无欲、依灭，趣非品。如是修精进定、心定也，修思惟定如意足，成就断行，依离、依无欲、依灭，趣非品，是谓欲断无明者，当修四如意足。

“欲断无明者，当修四禅[^190]。云何欲断无明者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，离欲、离恶不善之法，……至得第四禅成就游，是谓欲断无明者，当修四禅。如是数断……解脱……过度……拔绝……灭……止……总知……别知，欲别知无明者，当修四禅。云何欲别知无明者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，离欲、离恶不善之法……至得第四禅成就游，是谓欲别知无明者，当修四禅。

“欲断无明者，当修五根[^191]。云何欲断无明者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信根，精进、念、定、慧根，是谓欲断无明者，当修五根。如是数[^192]断……解脱……过度……拔绝……灭……止……总知……别知，欲别知无明者，当修五根。云何欲别知无明者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信根，精进、念、定、慧根，是谓欲别知无明者，当修五根。

“欲断无明者，当修五力[^193]。云何欲断无明者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信力，精进、念、定、慧力，是谓欲断无明者，当修五力。如是数断……解脱……过度……拔绝……灭……止……总知……别知，欲别知无明者，当修五力。云何欲别知无明者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信力，精进、念、定、慧力，是谓欲别知无明者，当修五力。

“欲断无明者，当修七觉支[^194]。云何欲断无明者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修念觉支，依离、依无欲、依灭，趣非品。如是修法[^195]、精进、喜、息[^196]、定也，修舍觉支，依离、依无欲、依灭，趣非品，是谓欲断无明者，当修七觉支。如是数断……解脱……过度……拔绝……灭……止……总知……别知，欲别知无明者，当修七觉支。云何欲别知无明者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修念觉支，依离、依无欲、依灭，趣非品。如是修法、精进、喜、息、定也，修舍觉支，依离、依无欲、依灭，趣非品，是谓欲别知无明者，当修七觉支。

“欲断无明者，当修八支圣道[^197]。云何欲断无明者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修正见……乃至修正定为八，是谓欲断无明者，当修八支圣道。如是数断……解脱……过度……拔绝……灭……止……总知……别知，欲别知无明者，当修八支圣道。云何欲别知无明者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修正见……乃至修正定为八，是谓欲别知无明者，当修八支圣道。

“欲断无明者，当修十一切处[^198]。云何欲断无明者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲断无明者，当修十一切处。如是数断……解脱……过度……拔绝……灭……止……总知……别知，欲别知无明者，当修十一切处。云何欲别知无明者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲别知无明者，当修十一切处。

“欲断无明者，当修十无学法[^199]。云何欲断无明者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修无学正见……乃至修无学正智，是谓欲断无明者，当修十无学法。如是数断……解脱……过度……拔绝……灭……止……总知……别知，欲别知无明者，当修十无学法。云何欲别知无明者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修无学正见……乃至修无学正智，是谓欲别知无明者，当修十无学法。

“如无明，行亦如是；如行，识亦如是；如识，名色亦如是；如名色，六处亦如是；如六处，更乐亦如是；如更乐，觉亦如是；如觉，爱亦如是；如爱，受亦如是；如受，有亦如是；如有，生亦如是。

“欲断老死[^200]者，当修四念处。云何欲断老死者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，观内身如身……至观觉……心……法如法，是谓欲断老死者，当修四念处。如是数断……解脱……过度……拔绝……灭……止……总知……别知，欲别知老死者，当修四念处。云何欲别知老死者，当修四念处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，观内身如身……乃至观觉……心……法如法，是谓欲别知老死者，当修四念处。

“欲断老死者，当修四正断。云何欲断老死者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大、修习具足故，发欲求方便，精勤举心断，是谓欲断老死者，当修四正断。如是数断……解脱……过度……拔绝……灭……止……总知……别知，欲别知老死者，当修四正断。云何欲别知老死者，当修四正断？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，已生恶不善法为断故，发欲求方便，精勤举心断；未生恶不善法为不生故，发欲求方便，精勤举心断；未生善法为生故，发欲求方便，精勤举心断；已生善法为久住不忘、不退、增长、广大、修习具足故，发欲求方便，精勤举心断，是谓欲别知老死者，当修四正断。

“欲断老死者，当修四如意足。云何欲断老死者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修欲定如意足，成就断行，依离、依无欲、依灭，趣非品。如是修精进定、心定也，修思惟定如意足，成就断行，依离、依无欲、依灭，趣非品，是谓欲断老死者，当修四如意足。如是数断……解脱……过度……拔绝……灭……止……总知……别知，欲别知老死者，当修四如意足。云何欲别知老死者，当修四如意足？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修欲定如意足，成就断行，依离、依无欲、依灭，趣非品。如是修精进定、心定也，修思惟定如意足，成就断行，依离、依无欲、依灭，趣非品，是谓欲别知老死者，当修四如意足。

“欲断老死者，当修四禅。云何欲断老死者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，离欲、离恶不善之法……至得第四禅成就游，是谓欲断老死者，当修四禅。如是数断……解脱……过度……拔绝……灭……止……总知……别知，欲别知老死者，当修四禅。云何欲别知老死者，当修四禅？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，离欲、离恶不善之法……至得第四禅成就游，是谓欲别知老死者，当修四禅。

“欲断老死者，当修五根。云何欲断老死者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信根，精进、念、定、慧根，是谓欲断老死者，当修五根。如是数断……解脱……过度……拔绝……灭……止……总知……别知，欲别知老死者，当修五根。云何欲别知老死者，当修五根？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信根，精进、念、定、慧根，是谓欲别知老死者，当修五根。

“欲断老死者，当修五力。云何欲断老死者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信力，精进、念、定、慧力，是谓欲断老死者，当修五力。如是数断……解脱……过度……拔绝……灭……止……总知……别知，欲别知老死者，当修五力。云何欲别知老死者，当修五力？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修信力，精进、念、定、慧力，是谓欲别知老死者，当修五力。

“欲断老死者，当修七觉支。云何欲断老死者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲断老死者，当修七觉支。如是数断……解脱……过度……拔绝……灭……止……总知……别知，欲别知老死者，当修七觉支。云何欲别知老死者，当修七觉支？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修念觉支，依离、依无欲、依灭，趣非品；如是修法、精进、喜、息、定也，修舍觉支，依离、依无欲、依灭，趣非品，是谓欲别知老死者，当修七觉支。

“欲断老死者，当修八支圣道。云何欲断老死者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修正见……乃至修正定为八，是谓欲断老死者，当修八支圣道。如是数断……解脱……过度……拔绝……灭……止……总知……别知，欲别知老死者，当修八支圣道。云何欲别知老死者，当修八支圣道？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修正见……乃至修正定为八，是谓欲别知老死者，当修八支圣道。

“欲断老死者，当修十一切处。云何欲断老死者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲断老死者，当十一切处。如是数断……解脱……过度……拔绝……灭……止……总知……别知，欲别知老死者，当修十一切处。云何欲别知老死者，当修十一切处？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修第一地一切处，四维上下不二、无量；如是修水一切处、火一切处、风一切处、青一切处、黄一切处、赤一切处、白一切处、无量空处一切处，修第十无量识处一切处，四维上下不二、无量，是谓欲别知老死者，当修十一切处。

“欲断老死者，当修十无学法。云何欲断老死者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修无学正见……乃至修无学正智，是谓欲断老死者，当修十无学法。如是数断……解脱……过度……拔绝……灭……止……总知……别知，欲别知老死者，当修十无学法。云何欲别知老死者，当修十无学法？若时如来出世，无所著、等正觉、明行成为、善逝、世间解、无上士、道法御、天人师，号佛、众祐，彼断……乃至五盖、心秽慧羸，修无学正见……乃至修无学正智，是谓欲别知老死者，当修十无学法。”

佛说如是，彼诸比丘闻佛所说，欢喜奉行[^201]！

[^1]: 例品第十八：高丽藏原作“例品第四（有十一经）（第五后诵）”等十二字。十八，今依明藏改。

[^2]: 兴：高丽藏原作“与”，今依宋、元、明三种藏经改。

[^3]: 中阿含经卷第五十九：此九字在高丽藏中原在“例品第四”之前。

[^4]: 一切智经：高丽藏原作“中阿含例品一切智经第一”等十一字。

[^5]: 郁头随若：为拘萨罗国之城邑名。《长阿含·二五·倮形梵志经》译作“委若”。

[^6]: 普棘刺林：苑林之名，《长阿含·二五·倮形梵志经》译作“金槃鹿野林”。

[^7]: 波斯匿：意译胜军、胜光、明光等，为古印度拘萨罗（憍萨罗）国国王，与释尊同寿，为佛教僧团的大护法。曾娶释迦摩诃男之婢女，共生一太子名毗流离（鞞留罗）。

[^8]: 座：高丽藏原作“坐”，今依宋、元、明三种藏经改。

[^9]: 天王：汉译《南传大藏经·中部经典三·普棘刺林经》译作“大王”。

[^10]: 贤及月：指贤与月这二姐妹，皆为波斯匿王之妹妹。

[^11]: 更无人使：汉译《南传大藏经·中部经典三·普棘刺林经》译作“何故不另遣其他使者”。

[^12]: 姊妹：高丽藏原无此二字，今依宋、元、明三种藏经补上。

[^13]: 本无，当不有，今现亦无若有余沙门、梵志一切知、一切见者：汉译《南传大藏经·中部经典三·普棘刺林经》译作“无知一切、见一切、自认完全知见之沙门、婆罗门，所谓无此事”。

[^14]: 鞞留罗：又作琉璃、流离、毗流离，意为增长、恶生，为波斯匿王与释迦族婢女所生之子，后驱父王篡位，于佛陀晚年出兵攻打迦毗罗卫国，并屠杀释迦族，但其后不久，流离王及其将兵为大水淹杀。参见《增一阿含·等见品·第二经》。

[^15]: 想年少吉祥子：婆罗门之名，为波斯匿王之臣。汉译《南传大藏经·中部经典三·普棘刺林经》译作“年少吉祥子”。

[^16]: 本无，当不有，今现亦无若有余沙门、梵志一时知一切、一时见一切：汉译《南传大藏经·中部经典三·普棘刺林经》译作“并无同时知一切、见一切之沙门、婆罗门，当谓无此之事”。

[^17]: 四种：又作四姓、四种姓，指古印度基于出身不同而将社会民众划分为四个不同的阶级。

[^18]: 剎利、梵志、居士、工师：剎利，又作剎帝利，指国王、大臣及武士等统治阶层。梵志，音译作婆罗门，指掌管祭祀的婆罗门教神职人员。居士，《增一阿含·等法品·第一经》又意译为长者，本指古印度居家的富豪或有道之士，此处即吠舍种，一般为农牧工商等平民阶层。工师，或音译作首陀罗，为无人身自由的奴隶阶层及贱民。参见《中阿含·一五四·婆罗婆堂经》。

[^19]: 剎利梵志种，此于人间为最上德。居士、工师种，此于人间为下德也：汉译《南传大藏经·中部经典三·普棘刺林经》译作“二姓即刹帝利与婆罗门为最上，即彼具有被称为敬礼、起迎、合掌、敬业之价值”。

[^20]: 断：应译作“勤”、“精勤”。汉译《南传大藏经·中部经典三·普棘刺林经》译作“精勤”。

[^21]: 无能夺者，谓沙门、梵志、天及魔、梵及余世间：即谓沙门、梵志、天及魔、梵及余世间无能夺者。

[^22]: 等食道：汉译《南传大藏经·中部经典三·普棘刺林经》译作“均齐之消化力”。

[^23]: 多闻圣弟子无谄无诳、质直，现如真世尊及诸梵行：汉译《南传大藏经·中部经典三·普棘刺林经》译作“彼为不奸、不诡，或对师者，或对智者，或对梵行者，将自己如实示彼”。

[^24]: 娑罗：树名，意为高远，早期误译为坚固，属龙脑香料之乔木，产于印度等热带地方。

[^25]: 火母：火种。

[^26]: 钻：高丽藏原作“攒”，今依元、明两种藏经改。本经下文同。

[^27]: 钵投摩：又作伊兰檀，即伊兰木，有恶臭味。汉译《南传大藏经·中部经典三·普棘刺林经》译作“优昙婆罗”。

[^28]: 若有天有诤、乐诤者，彼应来此间。若有天无诤、不乐诤者，不应来此间：汉译《南传大藏经·中部经典三·普棘刺林经》译作“诸天有害心者来生此世，诸天无害心者则不来生此世”。

[^29]: 有：高丽藏原无此字，今依宋、元、明三种藏经补上。

[^30]: 若有天有诤、乐诤来此间者……此天得自在退彼天、遣彼天也：汉译《南传大藏经·中部经典三·普棘刺林经》译作“诸天有害心来生此世者，可得将无害心不来生此世之诸天由其住所使之撤出、加以驱逐耶”。

[^31]: 子：此处指法子。

[^32]: 拘萨罗王波斯匿所有境界……宁得自在退去、遣去耶：汉译《南传大藏经·中部经典三·普棘刺林经》译作“于拘萨罗王波斯匿之征伐范围内，又于拘萨罗王波斯匿之领土范围内，于拘萨罗王波斯匿之统治地方，拘萨罗王波斯匿得对有德者、无德者、梵行者、非梵行者之沙门、婆罗门，由其住所使之撤出、加以驱逐耶”。

[^33]: 我拘萨罗王波斯匿游戏时，闻有三十三天：意谓我与拘萨罗王波斯匿游戏时，于拘萨罗王波斯匿处闻有三十三天。

[^34]: 退遣：高丽藏原作“天天遣退”，今依元、明两种藏经改。

[^35]: 若我施设有梵，彼梵清净：汉译《南传大藏经·中部经典三·普棘刺林经》译作“梵天有害心则来生此世，梵天无害心则不来生此世”。

[^36]: 行：此字后高丽藏原有“一切智经第一竟（三千七百七十三字）”等十五字。

[^37]: 法庄严经：高丽藏原作“中阿含例品法庄严经第二（第五后诵）”等十五字。

[^38]: 释家：即释迦族。

[^39]: 弥娄离：聚落名，《增一阿含·力品·第十经》译作“鹿堂”。

[^40]: 长作：人名，汉译《南传大藏经·中部经典三·法庄严经》说为波斯匿之臣，《增一阿含·力品·第十经》说为波斯匿之御车人。

[^41]: 邑名城：地名。

[^42]: 随顺燕坐：汉译《南传大藏经·中部经典三·法庄严经》译作“适于宴坐”。

[^43]: 拘娄舍：指恰可闻及一牛鸣声之距，乃古印度衡量距离之单位。汉译《南传大藏经·中部经典三·法庄严经》另作“由旬”。

[^44]: 昼行：又作昼经行。

[^45]: 王剎利顶：又作剎利顶生王、剎利灌顶王，意谓出身于刹利种姓、经灌顶仪式正式即位之王。

[^46]: 静：高丽藏原作“靖”，今依宋藏改。本经下文同。

[^47]: 都坐：汉译《南传大藏经·中部经典三·法庄严经》译作“裁判之座”。

[^48]: 更相：高丽藏原作“相更”，今依宋、元、明三种藏经改。

[^49]: 或九月或十月，少多学行梵行：汉译《南传大藏经·中部经典三·法庄严经》译作“于一定期间，十年、二十年、三十年、四十年行梵行”。

[^50]: 乃至亿数：汉译《南传大藏经·中部经典三·法庄严经》译作“至息止”。

[^51]: 身生白疱：汉译《南传大藏经·中部经典三·法庄严经》译作“黄色，脉管露出”。

[^52]: 白病：汉译《南传大藏经·中部经典三·法庄严经》译作“黄疸病”。

[^53]: 护他妻，食如鹿：汉译《南传大藏经·中部经典三·法庄严经》译作“平静、安稳，如鹿柔和之心”。

[^54]: 色：高丽藏原作“目”，今依宋、元、明三种藏经改。

[^55]: 我本几了几失：汉译《南传大藏经·中部经典三·法庄严经》译作“我等几乎灭亡、我等几乎破灭”。

[^56]: 我自若居国，无过者令杀……不待前论讫：汉译《南传大藏经·中部经典三·法庄严经》译作“我为刹帝利灌顶王，得以应杀者杀，应剥夺者剥夺，应放逐者放逐。世尊！我就裁判之座时，彼等使我之言中断。如是我云：‘诸贤！我就裁判之座时，勿使我言中断。诸贤！勿使我终止我语。’但仍无济于事”。

[^57]: 我于仙余及宿旧二臣出钱财赐，亦常称誉，彼命由我：汉译《南传大藏经·中部经典三·法庄严经》译作“有称为仙余及宿旧之工匠，我召使之成为我之木工，我与彼等以生计，因我而博得名声”。仙余、宿旧，二者皆人名。

[^58]: 征：高丽藏原作“仙”，今依宋、元、明三种藏经改。

[^59]: 不在现胜事：汉译《南传大藏经·中部经典三·法庄严经》译作“确对彼世尊之教得知最胜殊妙”。

[^60]: 当：高丽藏原无此字，今依宋、元、明三种藏经补上。

[^61]: 座：高丽藏原作“坐”，今依宋、元、明三种藏经改。

[^62]: 行：此字后高丽藏原有“法庄严经第二竟（三千三十七字）”等十三字。

[^63]: 鞞诃提经：高丽藏原作“中阿含例品鞞诃提经第三（第五后诵）”等十五字。

[^64]: 一奔陀利：象名。汉译《南传大藏经·中部经典三·鞞诃提经》译作“一分陀利”。

[^65]: 尸利阿荼：人名，为波斯匿王之爱臣。

[^66]: 阿夷罗婆提：河名，又作阿脂罗婆提、阿夷罗跋提、阿恃多伐底、伊罗跋提，意为迟流，或说为有金。《阿毗昙毗婆沙论》卷二说![[../../images/00327.jpeg|20]]]]]伽河（即恒河）之支流。

[^67]: 鞯：马鞍垫。高丽藏原作“薦”，今依元、明两种藏经改。

[^68]: 静：高丽藏原作“靖”，今依宋、元、明三种藏经改。本经下文同。

[^69]: 闻：高丽藏原作“问”，今依宋、元、明三种藏经改。

[^70]: 聪明智慧：指聪明智慧者。

[^71]: 我所不及，若聪明智慧及余世间者，而阿难及之：汉译《南传大藏经·中部经典三·鞞诃提经》译作“我对质疑因未得满足，乃依尊者阿难对其质疑之解答而得满足”。

[^72]: 有不善相悉：汉译《南传大藏经·中部经典三·鞞诃提经》译作“彼等愚者、不实者不査问、不研究”。

[^73]: 云何为身行耶：汉译《南传大藏经·中部经典三·鞞诃提经》译作“如何为沙门、婆罗门、智者所诘难之身行耶”。

[^74]: 云何为身行耶：汉译《南传大藏经·中部经典三·鞞诃提经》译作“如何为沙门、婆罗门不与诘难之身行耶”。

[^75]: 生色宝：又作生色像宝，指金银与其它宝物。生色，又作生色像、生像，指金银。生色，意谓本来之色，指金。像，意谓似色、似生色之色，指银可染色似金。

[^76]: 鞞诃提：意为外衣、外套。

[^77]: 王以伞柄孔中盛送来为信：汉译《南传大藏经·中部经典三·鞞诃提经》译作“为我摩揭陀王韦提希子阿阇世所送，扬于天盖之支柱”。伞柄，高丽藏![[../../images/00333.jpeg|20]]]]]枓”，今依宋、元、明三种藏经改。

[^78]: 有：高丽藏原无此字，今依宋、元、明三种藏经补上。

[^79]: 劫贝：即木棉。

[^80]: 舍罗、舍罗磨尼离：舍罗，又音译作室罗摩拏洛迦、室罗末尼罗、沙弥等，意译作勤策、求寂、息慈，指出家受持十戒之男子。舍罗磨尼离，又音译室利摩拏理迦、室罗摩拏理迦、沙弥尼等，意译勤策女、息慈女，指出家受持十戒之女子。

[^81]: 行：此字后高丽藏原有“鞞诃提经第三竟（二千五百九十一字）”等十五字。

[^82]: 第一得经：高丽藏原作“中阿含例品第一得经第四（第五后诵）”等十五字。

[^83]: 变易有异：汉译《南传大藏经·增支部经典六·十集·拘萨罗（一）》译作“有变异、变易”。

[^84]: 所谓日月境界，光明所照，所照诸方，谓千世界：意谓千个日月光明所照之诸方境界，也即一千个小世界，亦谓一小千世界。每一小世界，即一日一月所照临之范围，又称一须弥世界。

[^85]: 洲：高丽藏原无此字，今依宋、元、明三种藏经补上。

[^86]: 弗于逮洲……阎浮洲……拘陀尼洲……郁单越洲：以上合称四大洲，为一须弥世界中人类之居住地。弗于逮洲，又作弗婆提、毗提诃洲，意译作（东）胜身洲，位于须弥山之东。阎浮洲，又译作阎浮提、（南）赡部洲，位于须弥山之南。拘陀尼洲，又译作拘耶尼洲、瞿伽尼洲，意译作（西）牛货洲，位于须弥山之西。郁单越洲，又译作郁单曰洲、（北）俱卢洲，位于须弥山之北。

[^87]: 须弥山：又作妙高山，为一须弥世界之最高山，乃一须弥世界之中心，须弥山周围另有八山八海环绕，共组成一须弥世界。

[^88]: 天王子：汉译《南传大藏经·增支部经典六·十集·拘萨罗（一）》译作“大王”。

[^89]: 释天因陀罗：即帝释天。因陀罗，又音译作因陀、因陀娑罗，意为天主、天帝，即帝释天。

[^90]: 善化乐天：即化乐天。

[^91]: 自在天：即他化乐天。

[^92]: 千梵世界及千别梵。彼中有一——梵大梵，富祐作化尊，造众生父，已有当有：汉译《南传大藏经·增支部经典六·十集·拘萨罗（一）》译作“千梵世。诸比丘！凡于千世界之中，说大梵为最胜”。“有一梵大梵”，意谓有一梵称为大梵。“造众生父，已有当有”，意谓能造众生，为已有众生、当有众生之父。

[^93]: 晃昱天：又作光音天，为色界之二禅天。此天众由定心所发之光明，以替代言语传达彼此心意，故称光音天。

[^94]: 乘意生：意谓随心意所生。

[^95]: 肢：高丽藏原作“支”，今依元、明两种藏经改。

[^96]: 八除处：又作八除入、八胜处。汉译《南传大藏经·增支部经典六·十集·拘萨罗（一）》译作“八胜处”。

[^97]: 外观色，少善色恶色，彼色除已知、除已见，作如是想：应作“外观少善色恶色，作如是想：彼色除已知、除已见”。汉译《南传大藏经·增支部经典六·十集·拘萨罗（一）》译作“外观少许好、丑之诸色，如是得‘胜彼［诸色］而知见’之想”。

[^98]: 外观色，无量善色恶色：应作“外观无量善色恶色”。

[^99]: 青水华：汉译《南传大藏经·增支部经典六·十集·拘萨罗（一）》译作“乌摩迦华”。

[^100]: 成![[../../images/00352.jpeg|20]]]]]衣，熟捣磨碾：汉译《南传大藏经·增支部经典六·十集·拘萨罗（一）》译作“磨碾两面![[../../images/00358.jpeg|20]]]]]衣”![[../../images/00377.jpeg|20]]]]]衣，指出![[../../images/00384.jpeg|20]]]]]之衣，在古印度当时质好价贵。

[^101]: 频头歌罗华：应作“加尼歌罗华”，《长阿含十报法经》卷下译作“加尼华”，汉译《南传大藏经·增支部经典六·十集·拘萨罗（一）》译作“羯尼迦华”。加尼，为产于印度之香树名，春天开花，其花味香。

[^102]: 加尼歌罗华：又作加尼花，但应作“频头歌罗华”，汉译《南传大藏经·增支部经典六·十集·拘萨罗（一）》译作“般豆时婆迦华”。频头歌罗华，又作频头迦罗华，为一种绛色花。

[^103]: 十一切处：又作十一切入处、十一切入、十遍处，指依地、水、火、风、青、黄、赤、白、无量空、无量识等十遍所修得的十种禅定。

[^104]: 无量地处，修一思惟，上下诸方不二：汉译《南传大藏经·增支部经典六·十集·拘萨罗（一）》译作“了解地偏，于上下、四方是无二无量”。

[^105]: 有四断，云何为四？有断乐迟，有断乐速，有断苦迟，有断苦速：汉译《南传大藏经·增支部经典六·十集·拘萨罗（一）》译作“有四行，何等为四行耶？即苦迟通行、苦速通行、乐迟通行、乐速通行”。《长阿含·九·众集经》译作“苦迟得、苦速得、乐迟得、乐速得”，合称为“四道”。《佛说大集法门经》卷上译作“苦迟缓神通、苦速疾神通、乐迟缓神通、乐速疾神通”，合称为“四神通道”。论典中又合称为四行、四通、四通行、四行迹。此四道中，因行者得根本定与否而有苦、乐之行道，因行者根之利钝而有速、迟之行道，如是总有四道。

[^106]: 中：此字后高丽藏原有“若有断乐欲若有人习此法初无厌足若复有人习饮酒者初无厌足若复有人修习睡眠初无厌足是谓比丘若人有习此三法者初无厌足亦复不能至灭尽处是故诸比丘常当舍离此三法不亲近之如是诸比丘当作是学尔时诸比丘闻佛所说欢喜奉行供养三善根三痛三覆露相法三不觉爱敬无厌足”等一百二十一字，今依碛砂藏删去。其中的“若有人习此法初无厌足……爱敬无厌足”等一百十六字与本经文意不符，而同于《增一阿含·三供养品·第十经》之经文，系误置于此。

[^107]: 于中若有断乐迟者，是乐迟故，说下贱……乃至天人亦称广布：汉译《南传大藏经·增支部经典六·十集·拘萨罗（一）》译作“于此四行中，乐速通行者为最胜。诸比丘！有如是行之有情。诸比丘！连有如是行之有情亦有变异、变易。诸比丘！如是观，有闻之圣弟子乃厌患于此，厌患此最胜而离贪，况于下贱者”。

[^108]: 是谓第一清净说，施设最第一……乃至得非有想非无想处成就游：汉译《南传大藏经·增支部经典六·十集·拘萨罗（一）》译作“诸比丘！于诸异学之成见中，所谓‘若无我无我所，则将无我无我所’者，为最胜。诸比丘！于有如是见者，则可期‘诸有之无厌者应无此人，诸有灭之厌足者应无此人’。诸比丘！有如是见之有情。诸比丘！连有如是见之有情亦有变异、变易。诸比丘！如是观，有闻之圣弟子乃厌患于此，厌患此最胜而离贪，况于下贱者！诸比丘！有一类沙门、婆罗门，施设胜义清净。诸比丘！于施设胜义清净者之中，偏超无所有处，具足非想非非想处而住者，为最胜。证知此，为现证此而说法。诸比丘！有如是说之有情。诸比丘！连有如是说之有情亦·有变异、变易。诸比丘！如是观，有闻之圣弟子乃厌患于此，厌患此最胜而离贪，况于下贱者”。

[^109]: 是谓第一清净说，施设最第一……施设于道：以上文句在高丽藏中原在“有四断，云何为四？有断乐迟”之前，今依汉译《南传大藏经·增支部经典六·十集·拘萨罗（一）》移至此处。

[^110]: 是谓于现法中第一、求趣至涅槃，于现法中最施设涅槃……得息、止、灭、涅槃：汉译《南传大藏经·增支部经典六·十集·拘萨罗（一）》译作“诸比丘！有一类沙门、婆罗门，施设胜义现法涅槃。诸比丘！于施设胜义现法涅槃者之中，如实知六触处之集起、灭尽、尝味、过患、出离，无取而解脱者，为最胜。诸比丘！我乃如是说，如是演说，有一类沙门、婆罗门以非有、空虚、虚妄、非实而诽谤：‘沙门瞿昙者，不施设诸欲之偏知，不施设诸色之偏知，不施设诸受之偏知。’诸比丘！我施设诸欲之偏知，施设诸色之偏知，施设诸受之偏知，于现法而无欲、寂灭、清凉，施设无取般涅槃”。“是谓于现法中第一、求趣至涅槃”，意谓于现法中求趣至涅槃是谓第一。

[^111]: “若有断乐速者，此断乐速故，此断亦说下贱……乃至天人亦称广布”、“我如是，诸沙门、梵志虚伪妄言，不善不真……欢喜奉行”：高丽藏原无此等二百十三字，今依碛砂藏补上。“欢喜奉行”，此句后高丽藏原有“第一得经第四竟（一千三百七十一字）中阿含经卷第五十九（一万七百七十二字）（第五后诵）”等三十六字。

[^112]: 爱生经：高丽藏原作“例品爱生经第五（第五后诵）”等十一字。

[^113]: 不能饮食，不着衣裳，亦不涂香，但至冢哭，忆儿卧处：汉译《南传大藏经·中部经典三·爱生经》译作“彼不思家业，不思饮食，彼行至墓前悲泣言：‘吾儿！居何处耶？吾儿！居何处耶？’”《增一阿含·利养品·第三经》译作“便生狂惑，周旋往来，不停一处，若见人时，便作是语：‘颇有见我儿乎？’”《生经·十五·佛说子命过经》译作“狂乱失志，奔走门户、中庭、街路求子：‘愿来见我，当于何所得睹汝形？’”《佛说婆罗门子命终爱念不离经》译作“亦不能食，亦不能饮，亦不着衣，亦不涂香，但至冢间而啼泣，彼啼泣忆念在抱上”。

[^114]: 共相问讯，却坐一面：汉译《南传大藏经·中部经典三·爱生经》译作“敬礼世尊，坐于一面”，《增一阿含·利养品·第三经》译作“在一面住”，《生经·十五·佛说子命过经》译作“默然立前”，《佛说婆罗门子命终爱念不离经》译作“面相慰劳……彼婆罗门却坐一面”。

[^115]: 座：高丽藏原作“坐”，今依宋、元、明三种藏经改。本经下文同。

[^116]: 尔时，胜林于其门前有众多市郭儿而共博戏：汉译《南传大藏经·中部经典三·爱生经》译作“时有众多之赌博者，于离世尊之不远处为博奕戏”，《增一阿含·利养品·第三经》译作“当于尔时，去舍卫城不远，有众多人而共博戏”，《佛说婆罗门子命终爱念不离经》译作“彼时，祇桓门外有诸戏人共戏”。胜林，即祇树园，原为祇陀太子所有，后为给孤独长者重金买下献于僧团。

[^117]: 末利：又作摩利、摩利迦，意译作胜鬘。汉译经典说其原为婢女，后因以饭食供养佛陀之功德而脱婢身，成为拘萨罗国波斯匿王之夫人，生有毗流离太子与后来成为阿逾阇国王妃之胜鬘（与其母末利同名）夫人，此说似将末利夫人与雨日盖夫人部分事实相混。参见本经雨日盖注释。

[^118]: 如是，大王……便生愁戚、啼哭、忧苦、烦惋、懊恼：汉译《南传大藏经·中部经典三·爱生经》译作“大王！若为由世尊所说，则其当甚以为然”。

[^119]: 那利鸯伽：梵志之名，又作那陵伽，意为大体。《增一阿含·利养品·第三经》译作“竹膊”，与汉译《南传大藏经·中部经典三·爱生经》皆说是末利遣此人去问佛。

[^120]: 大：高丽藏原作“天”，今依宋、元、明三种藏经改。

[^121]: 鞞留罗：又作琉璃、流离、毗流离，意为增长、恶生，为波斯匿与释迦族婢女所生之子，后驱父王篡位，于佛陀晚年出兵攻打迦毗罗卫国，并屠杀释迦族，但其后不久，流离王及其将兵为大水淹杀。参见《增一阿含·等见品·第二经》。

[^122]: 尸利阿荼：人名，为波斯匿王之爱臣。

[^123]: 一奔陀利：象名。汉译《南传大藏经·中部经典三·鞞诃提经》译作“一分陀利”。

[^124]: 婆夷利：人名，为波斯匿王之爱女。《佛说婆罗门子命终爱念不离经》译作“婆夷提”。

[^125]: 雨日盖：人名，同为波斯匿王之夫人。《增一阿含·利养品·第三经》译作“萨罗陀”，《佛说婆罗门子命终爱念不离经》译作“婆沙”。但依《南传大藏经·小部·本生经一·无戏论品·采薪女本生谭》，刹帝利族之女雨日盖“为释迦族摩诃那摩之女，那伽芬陀下婢所生，拘萨罗国王之王妃。彼女生产王子，其后王知彼女乃下婢所生，斥夺妃位及其子威多达巴（即鞞留罗），亦使弃太子之位，并将其母子二人禁闭于室内”。

[^126]: 加尸及拘萨罗国：其时，拘萨罗国已占领加尸而合为一国。

[^127]: 行：此字后高丽藏原有“爱生经第五竟（一千六百七十八字）”等十四字。

[^128]: 八城经：高丽藏原作“中阿含例品八城经第六（第五后诵）”等十四字。

[^129]: 波罗利子：又作波罗利弗妒路、波吒厘子、波罗利弗、波罗利弗多罗、波咤利弗多罗、巴罗利弗、巴连弗、巴陵弗城等，意译作华氏城，位于王舍城附近，阿阇世王时期成为摩揭陀国新都城。

[^130]: 鸡园：又译作鸡头摩寺、鸡头末寺、鸡雀寺、鸡寺等，位于波罗利子城侧。

[^131]: 第十居士八城：应作“八城之居士第十”。第十，居士之名。八城，地名，佛世时二十五大都城之一。

[^132]: 座：高丽藏原作“坐”，今依宋、元、明三种藏经改。本经下文同。

[^133]: 士：高丽藏原作“上”，今依大正藏改。

[^134]: 若圣弟子住，漏尽无余、得心解脱：意谓若圣弟子住于（此一法），则漏尽无余、得心解脱。

[^135]: 欲法、爱法、乐法、静法，爱乐欢喜：汉译《南传大藏经·中部经典二·八城经》译作“依其法爱、法之欢喜”，《佛说十支居士八城人经》译作“彼自乐法、彼自爱法、彼自习法、彼自敬法，得欢喜”。静，高丽藏原作“靖”，今依宋、元、明三种藏经改，本经下文同。

[^136]: 非有想非无想处：汉译《南传大藏经·中部经典二·八城经》只说至无所有处。

[^137]: 十二：汉译《南传大藏经·中部经典二·八城经》译作“十一”。

[^138]: 持五百种物买屋别施尊者阿难。尊者阿难受已，施与招提僧：汉译《南传大藏经·中部经典二·八城经》译作“对各比丘各包与一套衣服，对尊者阿难则包与三衣，且为尊者阿难建立五百僧房”。招提，意为四方。招提僧，即四方僧。

[^139]: 行：此字后高丽藏原有“八城经第六竟（一千一百七十字）”等十三字。

[^140]: 阿那律陀经（上）：高丽藏原作“中阿含例品阿那律陀经第七（第五后诵）”等十六字。上，高丽藏原无此字，今依明藏补上。

[^141]: 比丘极是贤死、贤命终耶：意谓比丘如是为贤死、贤命终之极致耶。

[^142]: 比丘不极是贤死、贤命终也：意谓比丘如是不为贤死、贤命终之极致也。

[^143]: 座：高丽藏原作“坐”，今依宋、元、明三种藏经改。

[^144]: 行：此字后高丽藏原有“阿那律陀经第七竟（三百五十三字）”等十四字。

[^145]: 阿那律陀经（下）：高丽藏原作“中阿含例品阿那律陀经第八（第五后诵）”等十六字。下，高丽藏原无此字，今依明藏补上。

[^146]: 见质直：指质直之（正）见。

[^147]: 圣爱戒：指圣者所爱之（清净）戒行。

[^148]: 比丘极是不烦热死、不烦热命终耶：意谓比丘如是为不烦热死、不烦热命终之极致耶。

[^149]: 比丘不极是不烦热死、不烦热命终：意谓比丘如是不为不烦热死、不烦热命终之极致。

[^150]: 想知灭身触：又作想知灭尽身触，即想知灭定，又作灭尽正受、灭尽定、想受灭定、灭正受。因此定中想、受等心所法不会生起，故名。为九次第定中之最高定。

[^151]: 座：高丽藏原作“坐”，今依宋、元、明三种藏经改。

[^152]: 行：此字后高丽藏原有“阿那律陀经第八竟（六百五十一字）”等十四字。

[^153]: 见经：高丽藏原作“中阿含例品见经第九（第五后诵）”等十三字。

[^154]: 所谓此见舍置除却，不尽通说……沙门瞿昙知此诸见如应知耶：《佛说邪见经》译作“彼沙门瞿昙弃邪见、除邪见，不记说世间有常、世间无常、世间有边、世间无边、命是身是、命异身异、有如此命终、无有命终、有此无有此无有命终。此阿难，彼沙门瞿昙知邪见应如此知耶”。底，又译作“边”。“世有常，世无有常……如来亦非终亦非不终”，请参见《中阿含·二二一·箭喻经》与《长阿含·十七·清净经》。如应知，本经下文又作“如应”、“应如是知”。

[^155]: 如是具、如是受、如是趣、如是生、如是至后世：汉译《南传大藏经·增支部经典四·七集·五十一》译作“是属于爱、属于想、属于思惟，是戏论，是属于取，是追悔”，《佛说邪见经》译作“如是趣、如是生及后世”。具，圣藏作“见”。受，此处新译作“取”。

[^156]: 如是知此诸见，此诸见应如是知：汉译《南传大藏经·增支部经典四·七集·五十一》译作“如是知、如是见之具闻圣弟子，不著如是无记事之无记法。比丘！如是知、如是见之具闻圣弟子，于无记事不怖、不动、不震、不生畏”。

[^157]: 于佛：高丽藏原无此二字，今依宋、元、明三种藏经补上。

[^158]: 行：此字后高丽藏原有“见经第九竟（六百二十五字）”等十一字。

[^159]: 箭喻经：高丽藏原作“中阿含例品箭喻经第十（第五后诵）”等十四字。

[^160]: 鬘童子：比丘之名，舍卫城人，随佛出家后证得阿罗汉。汉译《南传大藏经·中部经典二·摩罗迦小经》译作“摩罗迦子”，《杂阿含·三一二经》译作“摩罗迦舅”，《佛说箭喻经》译作“摩罗鸠摩罗”。

[^161]: 静：高丽藏原作“靖”，今依宋、元、明三种藏经改。本经下文同。

[^162]: 所谓此见，世尊舍置除却，不尽通说……如来亦非终亦非不终耶：汉译《南传大藏经·中部经典二·摩罗迦小经》译作“凡此等之见，世尊不记说、舍置、拒绝［回答］，即世界为常住，世界为无常；世界为有边，世界为无边；命即身，命与身异；如来死后有，如来死后无有，如来死后亦有亦无有，如来死后非有非非有；此等世尊对予不记说”。底，又译作“边”。

[^163]: 一向：决定、确定，只此无他。

[^164]: 何故虚妄诬谤我耶：汉译《南传大藏经·中部经典二·摩罗迦小经》译作“是谁拒绝谁耶”，《佛说箭喻经》译作“无所因而骂耶”。

[^165]: 彼愚痴人竟不得知：意谓彼愚痴人竟不得知世有常。汉译《南传大藏经·中部经典二·摩罗迦小经》译作“或许是如来还未说此时”。

[^166]: 有：高丽藏原作“见”，今依宋、元、明三种藏经改。

[^167]: 彼人者：此处指中箭者。

[^168]: 彼人：此处指射箭者。

[^169]: 北：高丽藏原作“比”，今依宋、元、明三种藏经改。

[^170]: 柘：为落叶灌木或乔木，树皮有刺，叶卵形，木材质坚而致密，是贵重的木料。

[^171]: 槻：一种古树，其木材常用来做弓。

[^172]: 纻：苎麻。

[^173]![[../../images/00403.jpeg|20]]]]]：一种白面青羽之鸟，与鹤相似。

[^174]: 鵾鸡：古时一种形似天鹅的大鸟。

[^175]![[../../images/00409.jpeg|20]]]]]：即箭镞、箭头。

[^176]: 錍：一种较宽较薄较长的箭头。

[^177]: 铍刀：双刃的小刀。

[^178]: 不：高丽藏原无此字，今依本经前后文意与《佛说箭喻经》补上。

[^179]: 集：高丽藏原作“习”，今依元、明两种藏经改。

[^180]: 行：此字后高丽藏原有“箭喻经第十竟（二千二十七字）”等十二字。

[^181]: 例经：高丽藏原作“中阿含例品例经第十一（第五后诵）”等十四字。

[^182]: 无明：意为不知、不解、不了、不达，泛指三界所有之无知性，略有四种：一、无解愚，二、放逸愚，三、染污愚，四、不染污愚。另参见《杂阿含·二五一经》与《杂阿含·二九八经》。

[^183]: 四念处：又译作四念住，指心念工作的四种地方，即观身如身、观受如受、观心如心、观法如法。另参见《中阿含·九八·念处经》。

[^184]: 五盖、心秽慧羸：意谓令心秽、慧羸之五盖。

[^185]: 觉：此处新译作“受”。

[^186]: 四正断：又作四正勤、四意断、四断，指已生恶法令断、未生恶法令不起、未生善法令生、已生善法令增广。断，乃“勤”之误译。另参见《杂阿含·八七七、八七八、八七九经》。

[^187]: 举心断：又作“举心灭”，指举心策励。《杂阿含·八七七经》译作“摄受”。

[^188]: 四如意足：又作四神足，即欲三摩地断行成就神足、心三摩地断行成就神足、勤三摩地断行成就神足、观三摩地断行成就神足，因欲、勤、心、观等四种三摩地是成就如意神通的足处（即近因），故名为四神足。另参见《杂阿含·五六一经》。

[^189]: 趣非品：《杂阿含·五六一经》译作“向于舍，乃至断爱”。

[^190]: 四禅：指色界之四种禅定，即通常所说的初禅、二禅、三禅、四禅。

[^191]: 五根：指信根、精进根、念根、定根、慧根等五者。根，为能生义、增上义。另参见《杂阿含·六四七经》。

[^192]: 数：高丽藏原作“发”，今依宋、元、明三种藏经改。

[^193]: 五力：指信力、精进力、念力、定力、慧力等五者。力，相对于“根”，有不动义、破恶义。另参见《杂阿含·六七五经》。

[^194]: 七觉支：又作七觉分、七菩提支、七菩提分，即念觉分、择法觉分、精进觉分、喜觉分、轻安觉分、定觉分、舍觉分等七者。

[^195]: 法：又作择法，指于法简择、抉择。

[^196]: 息：又作猗、猗息、轻安。

[^197]: 八支圣道：又作八圣道分、八圣道、八正道、八道，指正见、正志、正语、正业、正命、正精进、正念、正定。另参见《杂阿含·七八四经》与《中阿含·一八九·圣道经》。

[^198]: 十一切处：又作十一切入处、十一切入、十遍处，指依地、水、火、风、青、黄、赤、白、无量空、无量识等十遍所修得的十种禅定。

[^199]: 十无学法：指无学十支，即无学正见、无学正志、无学正语、无学正业、无学正命、无学正方便、无学正念、无学正定、无学正解脱、无学正智。无学，又作无学人，指学修圆满、已无需额外的学修之圣者，即阿罗汉。

[^200]: 无明……行……识……名色……六处……更乐……觉……爱……受……有……生……老死：以上合称为十二缘起支。更乐，新译作“触”。觉，此处新译作“受”。受，此处新译作“取”。另参见《杂阿含·二九八经》。

[^201]: 行：此字后高丽藏原有“例经第十一竟（四千八百七十三字）中阿含经卷第六十（一万一千三百七十七字）中阿含例品第四竟（二万二千一百四十九字）”等五十字。

