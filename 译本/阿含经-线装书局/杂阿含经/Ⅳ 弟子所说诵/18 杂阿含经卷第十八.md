# 杂阿含经卷第十八[^1]



## 四九〇


如是我闻：

一时，佛住摩竭提[^2]国那罗聚落[^3]。

尔时，尊者舍利弗亦在摩竭提国那罗聚落。时，有外道出家名阎浮车，是舍利弗旧善知识[^4]，来诣舍利弗，问讯、共相慰劳已，退坐一面，问舍利弗言：“贤圣法律中，有何难事？”

舍利弗告阎浮车：“唯出家难。”

“云何出家难？”

答言：“爱乐[^5]者难。”

“云何爱乐难？”

答言：“乐常修善法难。”

复问：“舍利弗！有道有向，修习多修习，常修善法增长耶？”

答言：“有，谓八正道，谓正见、正志、正语、正业、正命、正方便、正念、正定。”

阎浮车言：“舍利弗！此则善道，此则善向，修习多修习，于诸善法常修习增长。舍利弗！出家常修习此道，不久疾得尽诸有漏。”

时，二正士共论议已，各从座起而去。

如是比阎浮车所问序四十经[^6]：

阎浮车问舍利弗：“云何名善说法者？为世间正向？云何名为世间善逝[^7]？”

舍利弗言：“若说法调伏欲贪、调伏嗔恚、调伏愚痴，是名世间说法者。若向调伏欲贪、向调伏嗔恚、向调伏愚痴，是名正向。若贪欲已尽、无余断知，嗔恚、愚痴已尽、无余断知，是名善逝[^8]。”

复问：“舍利弗！有道有向，修习多修习，能起善逝？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓涅槃者，云何为涅槃？”

舍利弗言：“涅槃者，贪欲永尽，嗔恚永尽，愚痴永尽，一切诸烦恼永尽，是名涅槃。”

复问：“舍利弗！有道有向，修习多修习，得涅槃耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“何故于沙门瞿昙所出家修梵行？”

舍利弗言：“为断贪欲故，断嗔恚故，断愚痴故，于沙门瞿昙所出家修梵行。”

复问：“舍利弗！有道有向，修习多修习，得断贪欲、嗔恚、愚痴耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓有漏尽，云何名为有漏尽？”

舍利弗言：“有漏者，三有漏，谓欲有漏、有有漏、无明有漏[^9]。此三有漏，欲尽无余，名有漏尽。”

复问：“舍利弗！有道有向，修习多修习，得漏尽耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓阿罗汉者，云何名阿罗汉？”

舍利弗言：“贪欲已断无余，嗔恚、愚痴已断无余，是名阿罗汉。”

复问：“舍利弗！有道有向，修习多修习，得阿罗汉耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓阿罗汉者，云何名阿罗汉者[^10]？”

舍利弗言：“贪欲永尽无余，嗔恚、愚痴永尽无余，是名阿罗汉者。”

复问：“有道有向，修习多修习，得阿罗汉者耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓无明者，云何为无明？”

舍利弗言：“所谓无明者，于前际无知，后际无知，前、后、中际无知；佛、法、僧宝无知；苦、集、灭、道无知；善、不善、无记无知；内无知、外无知；若于彼彼事无知暗障，是名无明。”

阎浮车语舍利弗：“此是大暗积聚。”复问：“舍利弗！有道有向，修习多修习，断无明耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车复问尊者舍利弗：“所谓有漏，云何有漏？”

如前说。

阎浮车问舍利弗：“所谓有，云何为有？”

舍利弗言：“有谓三有：欲有、色有、无色有[^11]。”

复问：“舍利弗！有道有向，修习多修习，断此有耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓有身，云何有身？”

舍利弗言：“有身者，五受阴。云何五受阴？谓色受阴，受、想、行、识受阴。”

复问：“舍利弗！有道有向，断此有身耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓苦者，云何为苦？”

舍利弗言：“苦者，谓生苦、老苦、病苦、死苦、恩爱别离苦、怨憎会苦、所求不得苦，略说五受阴苦，是名为苦。”

复问：“舍利弗！有道有向，断此苦耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓流者，云何为流？”

舍利弗言：“流者，谓欲流、有流、见流、无明流[^12]。”

复问：“舍利弗！有道有向，修习多修习，断此流耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓扼者，云何为扼？”

扼如流说[^13]。

阎浮车问舍利弗：“所谓取者，云何为取？”

舍利弗言：“取者，四取，谓欲取、我取、见取、戒取[^14]。”

复问：“舍利弗！有道有向，修习多修习，断此取耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓缚者，云何为缚？”

舍利弗言：“缚者，四缚[^15]，谓贪欲缚、嗔恚缚、戒取缚、我见缚。”

复问：“舍利弗！有道有向，修习多修习，断此缚耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓结者，云何为结？”

舍利弗言：“结者，九结，谓爱结、恚结、慢结、无明结、见结[^16]、他取结[^17]、疑结、嫉结、悭结。”

复问：“舍利弗！有道有向，修习多修习，断此结耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓使者，云何为使？”

舍利弗言：“使者，七使，谓欲贪[^18]使、嗔恚使、有爱[^19]使、慢使、无明使、见使、疑使。”

复问：“舍利弗！有道有向，修习多修习，断此使耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓欲者，云何为欲？”

舍利弗言：“欲者，谓眼所识色可爱、乐、念，染著色；耳声……鼻香……舌味……身所识触可爱、乐、念，染著触。阎浮车！此功德[^20]非欲，但觉想思惟者。”是时，舍利弗即说偈言：

“非彼爱欲使，世间种种色；

唯有觉想者，是则士夫欲。

彼诸种种色，常在于世间；

调伏爱欲心，是则黠慧者。”

复问：“舍利弗！有道有向，修习多修习，断此欲耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗言：“所谓盖[^21]者，云何为盖？”

舍利弗言：“盖者，有五盖，谓贪欲盖、嗔恚盖、睡眠盖[^22]、掉悔盖[^23]、疑盖。”

复问：“舍利弗！有道有向，修习多修习，断此五盖耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓苏息者，云何为苏息？”

舍利弗言：“苏息者，谓断三结[^24]。”

复问：“舍利弗！有道有向，修习多修习，断三结耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓得苏息者，云何为得苏息者？”

舍利弗言：“得苏息者，谓三结已尽、已知[^25]。”

复问：“有道有向，断此结耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓得上苏息，云何为得上苏息？”

舍利弗言：“得上苏息者，谓贪欲永尽，嗔恚、愚痴永尽，是名得上苏息。”

复问：“舍利弗！有道有向，修习多修习，得上苏息耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓得上苏息处，云何为得上苏息处？”

舍利弗言：“得上苏息处，谓贪欲已断、已知，永尽无余；嗔恚、愚痴已断、已知，永尽无余，是为得上苏息处[^26]。”

复问：“舍利弗！有道有向，修习多修习，得上苏息处耶？”

舍利弗答言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓清凉，云何为清凉？”

舍利弗言：“清凉者，五下分结尽[^27]，谓身见、戒取、疑、贪欲、嗔恚。”

复问：“有道有向，修习多修习，断此五下分结，得清凉耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓得清凉，云何为得清凉？”

舍利弗言：“五下分结[^28]已尽、已知，是名得清凉。”

复问：“舍利弗！有道有向，修习多修习，得清凉耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓上清凉者，云何为上清凉？”

舍利弗言：“上清凉者，谓贪欲永尽无余，嗔恚、愚痴永尽无余，一切烦恼永尽无余，是名上清凉。”

复问：“有道有向，得此上清凉耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓得上清凉，云何名得上清凉？”

舍利弗言：“得上清凉者，谓贪欲永尽无余，已断、已知；嗔恚、愚痴永尽无余，已断、已知，是名得上清凉。”

复问：“舍利弗！有道有向，得此上清凉耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓爱，云何为爱？”

舍利弗言：“有三爱，谓欲爱、色爱、无色爱[^29]。”

复问：“有道有向，断此三爱耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“谓业迹，云何为业迹？”

舍利弗言：“业迹者，十不善业迹[^30]，谓杀生、偷盗、邪淫、妄语、两舌、恶口、绮语、贪欲、嗔恚、邪见。”

复问：“舍利弗！有道有向，断此十业迹耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

阎浮车问舍利弗：“所谓秽者，云何为秽？”

舍利弗言：“秽者，谓三秽：贪欲秽、嗔恚秽、愚痴秽。”

复问：“舍利弗，有道有向，断此三秽耶？”

舍利弗言：“有，谓八正道：正见……乃至正定。”

时，二正士共论议已，各从座起而去。

如秽，如是垢、腻、刺、恋、缚亦尔。


## 四九一


如阎浮车所问经[^31]，沙门出家所问亦如是。


## 四九二


如是我闻：

一时，佛住王舍城迦兰陀竹园。尔时，尊者舍利弗亦在彼住。

时，尊者舍利弗语诸比丘：“若有比丘得无量三昧，身作证具足住，于有身灭[^32]、涅槃心[^33]不乐著，顾念有身。譬如士夫胶著[^34]于手，以执树枝，手即著树，不能得离。所以者何？胶著手故。比丘！无量三摩提身作证，心不乐著有身灭、涅槃，顾念有身，终不得离，不得现法随顺法教，乃至命终，亦无所得，还复来生此界，终不能得破于痴冥。譬如聚落傍有泥池，泥极深溺，久旱不雨，池水干消，其地破裂。如是，比丘！不得见法随顺法教，乃至命终，亦无所得，来生当复还堕此界。

“若有比丘得无量三昧，身作证具足住，于有身灭、涅槃心生信乐，不念有身。譬如士夫以干净手执持树枝，手不著树。所以者何？以手净故。如是，比丘！得无量三昧，身作证具足住，于有身[^35]灭、涅槃心生信乐，不念有身，现法随顺法教，乃至命终，不复来还生于此界。是故，比丘！当勤方便，破坏无明。譬如聚落傍有泥池，四方流水及数天雨，水常入池，其水盈溢，秽恶流出，其池清净。如是皆得现法随顺法教，乃至命终，不复还生此界。是故，比丘！当勤方便，破坏无明。”

尊者舍利弗说此经已，诸比丘闻其所说，欢喜奉行！


## 四九三


如是我闻：

一时，佛住王舍城迦兰陀竹园。

时，尊者舍利弗告诸比丘：“若阿练若比丘[^36]或于空地、林中、树下，当作是学，内自观察思惟：心中自觉有欲想不？若不觉者，当于境界，或于净相，若爱欲起，违于远离。譬如士夫用力乘船，逆流而上，身小疲怠，船则倒还，顺流而下。如是，比丘！思惟净想[^37]，还生爱欲，违于远离；是比丘学时，修下方便，行不[^38]淳净，是故还为爱欲所漂，不得法力，心不寂静，不一其心，于彼净相随生爱欲，流注浚输[^39]，违于远离。当知是比丘不敢自记：于五欲功德离欲解脱。

“若比丘或于空地、林中、树下，作是思惟：我内心中为离欲不？是比丘当于境界，或取净相，若觉其心于彼远离，顺趣浚注。譬如鸟翮[^40]，入火则卷，不可舒展。如是，比丘或取净相，即顺远离，流注浚输。比丘！当如是知，于方便行，心不懈怠，得法寂静，寂止息乐，淳净一心，谓我思惟已，于净相顺于远离，随顺修道，则能堪任自记：于五欲功德离欲解脱。”

尊者舍利弗说是经已，诸比丘闻其所说，欢喜奉行！


## 四九四


如是我闻：

一时，佛住王舍城迦兰陀竹园，尊者舍利弗在耆阇崛山中。

尔时，尊者舍利弗晨朝着衣持钵，出耆阇崛山，入王舍城乞食，于路边见一大枯树，即于树下敷坐具，敛身正坐，语诸比丘：“若有比丘修习禅思，得神通力，心得自在，欲令此枯树成地，即时为地。所以者何？谓此枯树中有地界，是故，比丘得神通力，心作地解，即成地不异。

“若有比丘得神通力，自在如意，欲令此树为水、火、风、金、银等物，悉皆成就不异。所以者何？谓此枯树有水界故。是故，比丘！禅思得神通力，自在如意，欲令枯树成金，即时成金不异；及余种种诸物，悉成不异。所以者何？以彼枯树有种种界故。是故，比丘！禅思得神通力，自在如意，为种种物悉成不异。比丘当知：比丘禅思神通境界不可思议。是故，比丘！当勤禅思，学诸神通。”

舍利弗说是经已，诸比丘闻其所说，欢喜奉行！


## 四九五


如是我闻：

一时，佛住王舍城迦兰陀竹园。

时，尊者舍利弗在耆阇崛山中。尔时，尊者舍利弗告诸比丘：“其犯戒者，以破戒故，所依退减，心不乐住；不乐住已，失喜……息[^41]……乐……寂静三昧……如实知见……厌离……离欲……解脱已，永不能得无余涅槃[^42]。如树根坏，枝叶华果悉不成就。犯戒比丘亦复如是，功德退减，心不乐住；不信乐已，失喜……息……乐……寂静三昧……如实知见……厌离……离欲……解脱；失解脱已，永不能得无余涅槃。

“持戒比丘根本具足，所依具足，心得信乐；得信乐已，心得欢喜……息……乐……寂静三昧……如实知见……厌离……离欲……解脱；得解脱已，悉能疾得无余涅槃。譬如树根不坏，枝叶华果悉得成就。持戒比丘亦复如是，根本具足，所依成就，心得信乐；得信乐已，欢喜……息……乐……寂静三昧……如实知见……厌离……离欲……解脱，疾得无余涅槃。”

尊者舍利弗说是经已，诸比丘闻其所说，欢喜奉行！


## 四九六


如是我闻：

一时，佛住舍卫国祇树给孤独园。

尔时，舍利弗告诸比丘：“若诸比丘诤起相言，有犯罪比丘、举罪[^43]比丘。彼若不依正思惟自省察者，当知彼比丘长夜强梁[^44]，诤讼转增，共相违反，结恨弥深，于所起之罪，不能以正法律止令休息。若比丘有此已起诤讼，若犯罪比丘、若举罪比丘，俱依正思惟自省察克责，当知彼比丘不长夜强梁、共相违反、结恨转增，于所起之罪，能以法律止令休息。

“云何比丘正思惟自省察？比丘应如是思惟：我不是、不类、不应作罪，令彼见我；若我不为此罪，彼则不见，以彼见我罪，不喜嫌责，故举之耳。余比丘闻者，亦当嫌责，是故长夜诤讼，强梁转增，诤讼相言，于所起之罪，不能以正法律止令休息。我今自知，如己输税[^45]。是名比丘于所起罪能自观察。

“云何举罪比丘能自省察？举罪比丘应如是念：彼长老比丘作不类罪，令我见之；若彼不作此不类罪者，我则不见。我见其罪，不喜故举；余比丘见，亦当不喜故举之，长夜诤讼，转增不息，不能以正法律止所起罪，令其休息。我从今日，当自去之，如己输税。如是举罪比丘善能依正思惟，内自观察。

“是故，诸比丘有罪及举罪者，当依正思惟，而自观察，不令长夜强梁增长。诸比丘！得不诤讼；所起之诤，能以法律止令休息。”

尊者舍利弗说是经已，诸比丘闻已，欢喜奉行！


## 四九七


如是我闻：

一时，佛住舍卫国祇树给孤独园。

尔时，尊者舍利弗诣佛所，稽首佛足，退坐一面，白佛言：“世尊！若举罪比丘欲举他罪者，令心安住，几法得举他罪？”

佛告舍利弗：“若比丘令心安住，五法得举他罪。云何为五？实非不实、时不非时、义饶益非非义饶益、柔软不粗涩、慈心不嗔恚。舍利弗！举罪比丘具此五法，得举他罪。”

舍利弗白佛言：“世尊！被举比丘复以几法自安其心？”

佛告舍利弗：“被举比丘当以五法令安其心。念言：彼何处得？为实莫令不实，令时莫令非时，令是义饶益莫令非义饶益，柔软莫令粗涩，慈心莫令嗔恚。舍利弗！被举比丘当具此五法，自安其心。”

舍利弗白佛言：“世尊！我见举他罪者，不实非实、非时非是时、非义饶益非为义饶益、粗涩不柔软、嗔恚非慈心。世尊！于不实举他罪比丘，当以几法饶益令其改悔？”

佛告舍利弗：“不实举罪比丘当以五法饶益令其改悔，当语之言：长老！汝今举罪，不实非是实，当改悔；不时非是时、非义饶益非是义饶益、粗涩非柔软、嗔恚非慈心，汝当改悔。舍利弗！不实举他罪比丘当以此五法饶益令其改悔，亦令当来世比丘不为不实举他罪。”

舍利弗白佛言：“世尊！被不实举罪比丘复以几法令不变悔？”

佛告舍利弗：“被[^46]不实举罪比丘当以五法不自变悔。彼应作是念：彼比丘不实举罪非是实、非时非是时、非义饶益非是义饶益、粗涩非柔软、嗔恚非慈心，我真不[^47]变悔。被不实举罪比丘当以此五法自安其心，不自变悔。”

舍利弗白佛言：“世尊！有比丘举罪实非不实、时不非时、义饶益不非义饶益、柔软非粗涩、慈心非嗔恚，实举罪比丘当以几法饶益令不改变？”

佛告舍利弗：“实举罪比丘当以五法饶益令不变悔，当作是言：长老！汝实举罪非不实、时不非时、义饶益不非义饶益[^48]、柔软非粗涩、慈心非嗔恚。舍利弗！实举罪比丘当以此五法义饶益令不变悔，亦令来世实举罪比丘而不变悔。”

舍利弗白佛言：“世尊！被实举罪比丘当以几法饶益令不变悔？”

佛告舍利弗：“被举罪比丘当以五法饶益令不变悔，当作是言：彼比丘实举罪非不实，汝莫变悔；时不非时、义饶益不非义饶益、柔软非粗涩、慈心非嗔恚，汝莫变悔。”

舍利弗白佛言：“世尊！我见被实举罪比丘有嗔恚者。世尊！被实举罪嗔恚比丘当以几法令于嗔恨而自开觉？”

佛告舍利弗：“被实举罪嗔恚比丘当以五法令自开觉，当语彼言：长老！彼比丘实举汝罪，非不实，汝莫嗔恨……乃至慈心非嗔恚，汝莫嗔恨。舍利弗！被实举罪嗔恚比丘当以此五法，令于恚恨而得开觉。”

舍利弗白佛言：“世尊！有实、不实举我罪者，于彼二人，我当自安其心。若彼实者，我当自知；若不实者，当自开解言：此则不实，我今自知无此法也。世尊！我当如是，如世尊所说解材譬经说，教诸沙门：‘若有贼来，执汝以锯解身，汝等于贼起恶念恶言者，自生障碍。是故，比丘！若以锯解汝身，汝当于彼勿起恶心变易及起恶言，自作障碍。于彼人所，当生慈心，无怨无恨，于四方境界慈心正受具足住，应当学！’是故，世尊！我当如是，如世尊所说，解身之苦，当自安忍，况复小苦、小谤而不安忍？沙门利、沙门欲，欲断不善法，欲修善法；于此不善法当断，善法当修，精勤方便，善自防护，系念思惟，不放逸行，应当学！”

舍利弗白佛言：“世尊！我若举他比丘罪，实非不实、时非不时、义饶益非非义饶益、柔软非粗涩、慈心不嗔恚，然彼被举比丘有怀嗔恚者。”

佛问舍利弗：“何等像类比丘闻举其罪而生嗔恚？”

舍利弗白佛言：“世尊！若彼比丘谄曲幻伪、欺诳不信、无惭无愧、懈怠失念、不定[^49]恶慧、慢缓[^50]、违于远离、不敬戒律、不顾沙门[^51]、不勤修学、不自省察、为命[^52]出家、不求涅槃，如是等人，闻我举罪，则生嗔恚。”

佛问舍利弗：“何等像类比丘闻汝举罪而不嗔恨？”

舍利弗白佛言：“世尊！若有比丘不谄曲、不幻伪、不欺诳、有信、惭愧、精勤正念、正定智慧、不慢缓、不舍远离、深敬戒律、顾沙门行、尊崇涅槃、为法出家、不为性命[^53]，如是比丘闻我举罪，欢喜顶受，如饮甘露。譬如剎利、婆罗门女，沐浴清净，得好妙华[^54]，爱乐顶戴，以冠其首。如是，比丘不谄曲、不幻伪、不欺诳、正信、惭愧、精勤正念、正定智慧、不慢缓、心存远离、深敬戒律、顾沙门行、勤修自省、为法出家、志求涅槃，如是比丘闻我举罪，欢喜顶受，如饮甘露。”

佛告舍利弗：“若彼比丘谄曲幻伪、欺诳、不信、无惭无愧、懈怠失念、不定恶慧、慢缓、违于远离、不敬戒律、不顾沙门行、不求涅槃、为命出家，如是比丘不应教授，与共言语。所以者何？此等比丘破梵行故。若彼比丘不谄曲、不幻伪、不欺诳、信心、惭愧、精勤正念、正定智慧、不慢缓、心存远离、深敬戒律、顾沙门行、志崇涅槃、为法出家，如是比丘应当教授。所以者何？如是比丘能修梵行，能自建立故。”

佛说此经已，尊者舍利弗闻佛所说，欢喜奉行！


## 四九八


如是我闻：

一时，佛住那罗揵陀卖衣者菴罗园[^55]。

尔时，舍利弗诣世尊所，稽首礼足，退坐一面，白佛言：“世尊！我深信世尊，过去、当来、今现在，诸沙门、婆罗门所有智慧，无有与世尊菩提等者，况复过上？”

佛告舍利弗：“善哉！善哉！舍利弗！善哉所说，第一之说，能于众中作师子吼，自言深信世尊，言过去、当来、今现在，沙门、婆罗门所有智慧，无有与佛菩提等者，况复过上？”佛问舍利弗：“汝能审知过去三藐三佛陀[^56]所有增上戒不[^57]？”

舍利弗白佛言：“不知。”

世尊复问：“舍利弗！知如是法、如是慧、如是明、如是解脱、如是住不？”

舍利弗白佛言：“不知，世尊！”

佛告舍利弗：“汝复知未来三藐三佛陀所有增上戒，如是法、如是慧、如是明、如是解脱、如是住不？”

舍利弗白佛言：“不知，世尊！”

佛告舍利弗：“汝复能知今现在佛所有增上戒，如是法、如是慧、如是明、如是解脱、如是住不？”舍利弗白佛言：“不知，世尊！”

佛告舍利弗：“汝若不知过去、未来、今现在诸佛世尊心中所有诸法，云何如是赞叹？于大众中作师子吼，说言：我深信世尊，过去、当来诸沙门、婆罗门所有智慧，无有与世尊菩提等者，况复过上？”

舍利弗白佛言：“世尊！我不能知过去、当来、今现在诸佛世尊心之分齐[^58]，然我能知诸佛世尊法之分齐。我闻世尊说法，转转深、转转胜、转转上、转转妙，我闻世尊说法，知一法即断一法，知一法即证一法，知一法即修习一法，究竟于法，于大师所得净信，心得净。

“世尊是等正觉，世尊！譬如国王有边城，城周匝方直，牢固坚密，唯有一门，无第二门，立守门者。人民入出皆从此门，若入若出，其守门者，虽复不知人数多少，要知人民唯从此门，更无他处。如是，我知过去诸佛、如来、应、等正觉悉断五盖——恼心、令慧力羸、堕障碍品、不向涅槃者[^59]，住四念处，修七觉分，得阿耨多罗三藐三菩提；彼当来世诸佛世尊亦断五盖——恼心、令慧力羸、堕障碍品、不向涅槃者，住四念处，修七觉分，得阿耨多罗三藐三菩提；今现在诸佛、世尊、如来、应、等正觉亦断五盖——恼心、令慧力羸、堕障碍品、不向涅槃者，住四念处，修七觉分，得阿耨多罗三藐三菩提。”

佛告舍利弗：“如是！如是！舍利弗！过去、未来、今现在佛悉断五盖——恼心、令[^60]慧力羸、堕障碍品、不向涅槃者，住四念处，修七觉分，得阿耨多罗三藐三菩提。”

佛说是经已，尊者舍利弗闻佛所说，欢喜奉行！


## 四九九


如是我闻：

一时，佛住王舍城迦兰陀竹园。

尔时，尊者舍利弗在耆阇崛山中。时，有月子[^61]比丘，是提婆达多弟子，诣尊者舍利弗，共相问讯慰劳已，退住一面。退住一面已，尊者舍利弗问月子比丘言：“提婆达多比丘为诸比丘说法不？”

月子比丘答言：“说法。”

尊者舍利弗问月子比丘言：“提婆达多云何说法？”

月子比丘语尊者舍利弗言：“彼提婆达多如是说法言：‘比丘心法修心，是比丘能自记说：我已离欲，解脱五欲功德。’”

舍利弗语月子比丘言：“汝提婆达多何以不说法言：‘比丘心法善修心，离欲心，离嗔恚心，离愚痴心，得无贪法、无恚法、无痴法，不转还欲有、色有、无色有法，彼比丘能自记说言：我生已尽，梵行已立，所作已作，自知不受后有’耶？”

月子比丘言：“彼不能也，尊者舍利弗！”

尔时，尊者舍利弗语月子比丘言：“若有比丘心法善修心者，能离贪欲心、嗔恚、愚痴心，得无贪法、无恚、无痴法，是比丘能自记说：我生已尽，梵行已立，所作已作，自知不受后有。

“譬如村邑，近有大石山，不断、不坏、不穿、厚密，正使东方风来，不能令动，亦复不能过至西方；如是南、西、北方、四维风来，不能倾动，亦不能过。如是，比丘心法善修心者，离贪欲心，离嗔恚心，离愚痴心，得无贪法、无恚法、无痴法，是比丘能自记说：我生已尽，梵行已立，所作已作，自知不受后有。

“譬如因陀铜铁及铜柱[^62]深入地中，筑令坚密，四方风吹，不能倾动。如是，比丘心法善修心已，离贪欲心，离嗔恚心，离愚痴心，得无贪法、无恚法、无痴法，是比丘能自记说：我生己尽，梵行已立，所作已作，自知不受后有。

“譬如石柱长十六肘，八肘入地，四方风吹，不能倾动。如是，比丘心法善修心已，悉离贪欲心，离嗔恚心，离愚痴心，得无贪法、无恚法、无痴法，能自记说：我生已尽，梵行已立，所作已作，自知不受后有。

“譬如火烧未烧者，烧已不复更烧。如是，比丘心法善[^63]修心已，离贪欲心，离嗔恚心，离愚痴心，得无贪法、无恚法、无痴法，能自记说：我生己尽，梵行己立，所作已作，自知不受后有。”

舍利弗说此经已，诸比丘闻其所说，欢喜奉行！


## 五〇〇


如是我闻：

一时，佛住王舍城迦兰陀竹园。

时，尊者舍利弗亦住王舍城迦兰陀竹园。尔时，尊者舍利弗晨朝着衣持钵，入王舍城乞食。乞食已，于一树下食。

时，有净口[^64]外道出家尼从王舍城出，少有所营，见尊者舍利弗坐一树下食，见已，问言：“沙门食耶？”

尊者舍利弗答言：“食。”

复问：“云何，沙门下口食耶？”

答言：“不也，姊妹！”

复问：“仰口食耶？”

答言：“不也，姊妹！”

复问：“云何，方口食耶？”

答言：“不也，姊妹！”

复问：“四维口食[^65]耶？”

答言：“不也，姊妹！”

复问：“我问沙门食耶？答我言食。我问仰口耶？答我言不。下口食耶？答我言不。方口食耶？答我言不。四维口食耶？答我言不。如此所说，有何等义？”

尊者舍利弗言：“姊妹！诸所有沙门、婆罗门明于事[^66]者、明于横法[^67]、邪命[^68]求食者，如是沙门、婆罗门下口食也。若诸沙门、婆罗门仰观星历[^69]、邪命求食者，如是沙门、婆罗门则为仰口食也。若诸沙门、婆罗门为他使命[^70]、邪命求食者，如是沙门、婆罗门则为方口食也。若有沙门、婆罗门诸医方种种治病[^71]、邪命求食者，如是沙门、婆罗门则为四维口食也。姊妹！我不堕此四邪命而求食也。然我，姊妹！但以法求食而自活也，是故我说不为四种食也。”

时，净口外道出家尼闻尊者舍利弗所说，欢喜随喜而去。时，净口外道出家尼于王舍城里巷四衢处叹赞言：“沙门释子净命[^72]自活，极[^73]净命自活。诸有欲为施者，应施沙门释种子；若欲为福者，应于沙门释子所作福。”

时，有诸外道出家闻净口外道出家尼赞叹沙门释子声，以嫉妒心，害彼净口外道出家尼，命终之后生兜率天，以于尊者舍利弗所生信心故也。


## 五〇一


如是我闻：

一时，佛住王舍城迦兰陀竹园。尔时，尊者大目揵连[^74]在王舍城耆阇崛山中。

尔时，尊者大目揵连告诸比丘：“一时，世尊住王舍城迦兰陀竹园，我于此耆阇崛山中住。我独一静处，作如是念：云何为圣默然[^75]？复作是念：若有比丘息有觉有观[^76]，内净一心，无觉无观三昧生喜乐，第二禅具足住，是名圣默然。复作是念：我今亦当圣默然，息有觉有观，内净一心，无觉无观三昧生喜乐，具足住多住；多住已，复有觉有观心起。尔时，世尊知我心念，于竹园精舍没，于耆阇崛山中现于我前，语我言：目揵连！汝当圣默然，莫生放逸！我闻世尊说已，即复离有觉有观，内净一心，无觉无观三昧生喜乐，第二禅具足住。如是再三，佛亦再三教我：汝当圣默然，莫放逸！我即复息有觉有观，内净一心，无觉无观三昧生喜乐，第二[^77]禅具足住。

“若正说，佛子从佛口生、从法化生、得佛法分[^78]者，则我身是也。所以者何？我是佛子，从佛口生，从法化生，得佛法分，以少方便，得禅、解脱、三昧、正受[^79]。譬如转轮圣王长太子，虽未灌顶，已得王法，不勤方便，能得五欲功德。我亦如是，为佛之子，不勤方便，得禅、解脱、三昧、正受。于一日中，世尊以神通力三至我所，三教授我，以大人[^80]处所建立于我。”

尊者大目揵连说此经已，诸比丘闻其所说，欢喜奉行！


## 五〇二


如是我闻：

一时，佛住王舍城兰迦陀竹园。尔时，尊者大目揵连在王舍城耆阇崛山中。

尔时，尊者大目揵连告诸比丘：“一时，世尊住王舍城，我住耆阇崛山中。我独一静处，作如是念：云何名为圣住？复作是念：若有比丘不念一切相，无相心正受，身作证具足住，是名圣住。我作是念；我当于此圣住，不念一切相、无相心正受，身作证具足住多住；多住已，取相心生。尔时，世尊知我心念，如力士屈伸[^81]臂顷，以神通力，于竹园精舍没，于耆阇崛山中现于我前，语我言：目揵连！汝当住于圣住，莫生放逸！我闻世尊教已，即离一切相，无相心正受，身作证具足住。如是至三，世尊亦三来教我：汝当住于圣住，莫生放逸！我闻教已，离一切相，无相心正受，身作证具足住。

“诸大德！若正说佛子者，则我身是，从佛口生，从法化生，得佛法分。所以者何？我是佛子，从佛口生，从法化生，得佛法分，以少方便，得禅、解脱、三昧、正受。譬如转轮圣王太子，虽未灌顶，已得王法，不勤方便，能得五欲功德。我亦如是，为佛之子，不勤方便，得禅、解脱、三昧、正受。于一日中，世尊以神通力三至我所，三教授我，以大人处建立于我。”

尊者大目揵连说此经已，诸比丘闻其所说，欢喜奉行！


## 五〇三


如是我闻：

一时，佛住舍卫国祇树给孤独园。

尔时，尊者舍利弗、尊者大目揵连、尊者阿难在王舍城迦兰陀竹园，于一房共住。时，尊者舍利弗于后夜时告尊者目揵连：“奇哉！尊者目揵连！汝于今夜住寂灭[^82]正受。”

尊者目揵连闻尊者舍利弗语，尊者目揵连言：“我都不闻汝喘息之声。”尊者目揵连言：“此非寂灭正受，粗正受[^83]住耳。尊者舍利弗！我于今夜与世尊共语。”

尊者舍利弗言：“目揵连！世尊住舍卫国祇树给孤独园，去此极远，云何共语？汝今在竹园，云何共语？汝以神通力至世尊所？为是世尊神通力来至汝所？”

尊者目揵连语尊者舍利弗：“我不以神通力诣世尊所，世尊不以神通力来至我所，然我于舍卫国王舍城中闻。世尊及我俱得天眼、天耳故。我能问世尊：所谓殷勤精进[^84]，云何名为殷勤精进？世尊答我言：目揵连！若此比丘昼则经行、若坐，以不障碍法自净其心；初夜若坐、经行，以不障碍法自净其心；于中夜时，出房外洗足，还入房，右胁而卧，足足相累，系[^85]念明相[^86]，正念正知，作起思惟；于后夜时，徐觉[^87]徐起，若坐亦经行，以不障碍法自净其心。目揵连！是名比丘殷勤精进。”

尊者舍利弗语尊者目揵连言：“汝大目揵连真为大神通力、大功德力，安坐而坐，我亦大力，得与汝俱。目揵连！譬如大山，有人持一小石，投之大山，色味悉同。我亦如是，得与尊者大力大德，同座而坐。譬如世间鲜净好物，人皆顶戴。如是，尊者目揵连大德大力，诸梵行者皆应顶戴。诸有得遇尊者目揵连交游往来、恭敬供养者，大得善利；我[^88]今亦得与尊者大目揵连交游往来，亦得善利。”

时，尊者大目揵连语尊者舍利弗：“我今得与大智大德尊者舍利弗同座而坐，如以小石投之大山，得同其色。我亦如是，得与尊者大智舍利弗同座而坐，为第二伴[^89]。”

时，二正士共论议已，各从座起而去。

[^1]: 杂阿含经卷第十八：在此卷首的下下一行，高丽藏原有“弟子所说诵第四品”等八字。

[^2]: 摩竭提：即摩揭陀，又作摩羯陀、摩伽陀、摩竭陀、默竭陀、默竭提、摩诃陀。

[^3]: 那罗聚落：摩揭陀国的一个村庄，为舍利弗出生地。聚落，意即村镇、部落。

[^4]: 旧善知识：阎浮车为舍利弗之甥，故称为旧善知识。知识，指宿交。

[^5]: 爱乐：此处指乐于出家。

[^6]: 四十经：本经下文中只含三十四经。

[^7]: 善逝：即善行，指常安住于正行、安住于不死的涅槃。

[^8]: 逝：高丽藏原作“断”，今依宋、元、明三种藏经改。下一句同。

[^9]: 欲有漏、有有漏、无明有漏：欲有漏，又称欲漏，指无明之外的欲界烦恼。有有漏，又称有漏，指无明之外的色界、无色界烦恼。无明有漏，又称无明漏，指三界的无明烦恼。以上三有漏又称为三漏。

[^10]: 阿罗汉者：此处指证阿罗汉果之人。

[^11]: 欲有、色有、无色有：以上合称为三有。欲有，指欲界众生之业、业果。色有，指色界众生之业、业果。无色有，指无色界众生之业、业果。

[^12]: 欲流、有流、见流、无明流：欲流，指诸见、无明外的欲界烦恼。有流，指诸见、无明外的色界、无色界烦恼。见流，指三界之身见、边见、邪见、见取、戒禁取等五见烦恼。无明流，指三界之无明烦恼。以上四流又称为四暴流、四瀑流。流，以上四类烦恼能令有情陷入生死轮回之流，故名。

[^13]: 扼如流说：扼如同流，亦有四扼：欲扼、有扼、见扼、无明扼。扼，又作枙、轭。

[^14]: 欲取、我取、见取、戒取：参见《杂阿含·二九八经》注释。

[^15]: 四缚：又作四身系。

[^16]: 见结：身见、边见、邪见等三见为见结。

[^17]: 他取结：又作取结，见取、戒禁取为取结。

[^18]: 欲贪：指欲界之贪爱。高丽藏原作“贪欲”，今依宋、元、明三种藏经改。

[^19]: 有爱：指色界、无色界之贪爱。

[^20]: 功德：指五尘之属性。

[^21]: 盖：高丽藏原作“养”，今依元、明两种藏经改。本经下文同。盖，盖覆如实智之义。

[^22]: 睡眠盖：又作昏沉睡眠盖。

[^23]: 掉悔盖：又作掉举恶作盖。悔，即追悔，后译为恶作。

[^24]: 三结：指身见、戒禁取、疑等三结。

[^25]: 苏息者，谓断三结……得苏息者，谓三结已尽、已知：汉译《南传大藏经·相应部经典四·阎浮车相应·安息》译作“所谓达于安息、达于安息者……比丘依如实知六种触处之生起、灭尽、甘味、患难、出要”。

[^26]: 得上苏息者，谓贪欲永尽，嗔恚、愚痴永尽，是名得上苏息……得上苏息处，谓贪欲已断、已知，永尽无余；嗔恚、愚痴已断、已知，永尽无余，是为得上苏息处：汉译《南传大藏经·相应部经典四·阎浮车相应·最上安息》译作“所谓达于最上安息、达于最上安息者……比丘如实知六种触处之生起、灭尽、甘味、患难、出离，无取著以解脱”。

[^27]: 五下分结：指欲界之五种烦恼障。下分结，相对于色、无色界等上界诸结而说。

[^28]: 结：高丽藏原无此字，今依本经上文补上。

[^29]: 欲爱、色爱、无色爱：汉译《南传大藏经·相应部经典四·阎浮车相应·爱》译作“欲爱、有爱、非有爱”。

[^30]: 十不善业迹：又作十不善业道。

[^31]: 阎浮车所问经：即上一经。

[^32]: 有身灭：指这期依身坏灭后不再于三界、五趣中受生。

[^33]: 涅槃心：指内心断尽一切烦恼且不再生起任何烦恼。

[^34]: 胶著：以胶涂抹。

[^35]: 身：高丽藏原作“识”，今依本经前文改。

[^36]: 阿练若比丘：又作林住比丘，指常居闲静处之比丘。阿练若，指远离喧闹的寂静处。

[^37]: 想：本经下文均作“相”。

[^38]: 行不：高丽藏原作“不得”，今依宋、元、明三种藏经改。

[^39]: 流注浚输：指随水流而进退、沉浮、回旋。流，指水流动。注，指水由高向下倾注。浚，指水道、河床。输，指水顺河床流向前。

[^40]: 翮：翅膀。

[^41]: 息：即猗息、轻安，《中阿含经》译作“止”。

[^42]: 无余涅槃：又作无余依涅槃。《大毗婆沙论》卷三十二中说“无余依故者，无二种依：一无烦恼依，二无生身依；复次，一无染污依，二无不染污依。无余依故，诸结永尽，名无余依涅槃界”。

[^43]: 举罪：比丘发现其他出家人有犯戒行为而于出家众中揭发出来。

[^44]: 强梁：强横、粗暴。

[^45]: 输税：纳税。

[^46]: 被：高丽藏原作“彼”，今依本经前后文意改。本经下文同。

[^47]: 不：高丽藏原作“彼”，今依本经前后文意改。

[^48]: 饶益：高丽藏原无此二字，今依元、明两种藏经补上。

[^49]: 不定：内心不定、迷乱。

[^50]: 慢缓：指戒行缓慢，未能及时以戒规范自己的行止。

[^51]: 不顾沙门：指不顾沙门行。

[^52]: 命：指活命。

[^53]: 性命：指活命。

[^54]: 华：通“花”。

[^55]: 那罗揵陀卖衣者菴罗园：位于古印度摩揭陀国境内。

[^56]: 三藐三佛陀：又音译作三耶三佛、三耶三佛陀，意译为正遍知，即正等正觉者。

[^57]: 不：高丽藏原无此字，今依元、明两种藏经补上。

[^58]: 分齐：齐限、范围。

[^59]: 五盖——恼心、令慧力羸、堕障碍品、不向涅槃者：指令心恼、令慧力羸、堕障碍品、不向涅槃之五盖。

[^60]: 令：高丽藏原无此字，今依宋、元、明三种藏经补上。

[^61]: 月子：比丘名。

[^62]: 因陀铜铁及铜柱：指因陀罗柱，为帝释天宫殿之柱，铜铁所铸。

[^63]: 善：高丽藏原无此字，今依本经前文补上。

[^64]: 净口：外道出家尼之名。

[^65]: 下口食……仰口食……方口食……四维口食：分别指口朝下而求食、口朝上而求食、口朝四方而求食、口朝四维而求食。四维，指东南、东北、西南、西北等四角。

[^66]: 明于事：指依南瓜、葫芦、萝卜等特相、异相，或宅地、园地等判断人事吉凶的预测术。

[^67]: 明于横法：指依畜生的特相、异相而判断人事吉凶的预测术。横，此处指傍生、畜生。

[^68]: 邪命：指不如法的活命方式。

[^69]: 仰观星历：指依星象判断人事吉凶的预测术。

[^70]: 为他使命：指受人之命、奔走四方为他人办事，如作遣使、使节、间谍等。

[^71]: 诸医方种种治病：指以医药、方术、诬术、咒术等作治疗、预测、驱邪、赐福等，包括看男女体相、骨相、面相、手相，以及算命、占卜等。

[^72]: 净命：又作正命，相对于邪命，指如法的活命方式。

[^73]: 极：极尽方便。

[^74]: 大目揵连：即目揵连。

[^75]: 圣默然：又作贤圣默然，意谓如圣人般寂默而住。

[^76]: 有觉有观：即有寻有伺。

[^77]: 二：高丽藏原作“三”，今依前后文意改。

[^78]: 得佛法分：指具足佛法之支分。

[^79]: 禅、解脱、三昧、正受：分别指四禅、八解脱、三三昧、九次第定。

[^80]: 大人：指佛、辟支佛、声闻阿罗汉等圣者。

[^81]: 伸：高丽藏原作“申”，今依宋、元、明三种藏经改。

[^82]: 寂灭：此处指寂静。

[^83]: 粗正受：非寂灭正受但接近于寂灭正受，是名粗正受。

[^84]: 殷勤精进：极尽方便地精进。

[^85]: 系：高丽藏原作“係”，今依元、明两种藏经改。

[^86]: 明相：指日出前之光明，以此光明能见自手掌纹，或看清路面。

[^87]: 觉：此处指睡醒。

[^88]: 我：高丽藏原无此字，今依宋、元、明三种藏经补上。

[^89]: 第二伴：指与己相伴的第二者，如所尊重、依止、亲近之人。

