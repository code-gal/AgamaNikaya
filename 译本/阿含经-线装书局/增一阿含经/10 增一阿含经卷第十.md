# 增一阿含经卷第十



## 劝请品第十九



### 一五一

闻如是：

一时，佛在摩竭国道场树[^1]下。

尔时，世尊得道未久，便生是念：我今甚深之法难晓难了，难可觉知，不可思惟，休息微妙[^2]；智者所觉知，能分别义理，习之不厌，即得欢喜。设吾与人说妙法者，人不信受，亦不奉行者，唐有[^3]其劳，则有所损；我今宜可默然，何须说法！

尔时，梵天在梵天上，遥知如来所念；犹如士夫屈伸臂顷，从梵天上没不现，来至世尊所，头面礼足，在一面住。尔时，梵天白世尊曰：“此阎浮提必当坏败，三界[^4]丧目。如来、至真、等正觉出现于世，应演法宝，然今复不畅演法味；唯愿如来普为众生广说深法！又，此众生根，原易度，若不闻者，永失法眼；此应为法之遗子。犹如优钵莲华[^5]、拘牟头华[^6]、分陀利华[^7]，虽出于地，未出水上，亦未开敷；是时，彼华渐渐欲生，故未出水；或时此华以出水上，或时此华不为水所著。此众生类亦复如是，为生、老、病、死所见逼促，诸根应熟，然不闻法而便丧者，不亦苦哉[^8]！今正是时，唯愿世尊当为说法！”

尔时，世尊知梵天心中所念，又慈愍一切众生故，说此偈曰：

“梵天今来劝，如来开法门；

闻者得笃信，分别深法要。

犹在高山顶，普观众生类；

我今有此法，升堂现法眼。”

尔时，梵天便作是念：如来必为众生说深妙法。欢喜踊跃，不能自胜。头面礼足已，即还天上。

尔时，梵天闻佛所说，欢喜奉行！


### 一五二

闻如是：

一时，佛在![[../images/00287.jpeg|20]]]]国仙人鹿苑[^9]中。

尔时，世尊告诸比丘：“有此二事，学道者不应亲近。云何为二事？所谓著欲及乐之法，此是下卑凡贱之法，又此诸苦众恼百端[^10]，是谓二事，学道者不应亲近。如是，舍此二事已，我自有至要之道得成正觉，眼生、智生，意得休息，得诸神通，成沙门果，至于涅槃。

“云何为至要之道得成正觉，眼生、智生，意得休息，得诸神通，成沙门果，至于涅槃？所谓此贤圣八品道是。所谓等见、等治、等语、等业、等命、等方便、等念、等定，此名至要之道；令[^11]我得成正觉，眼生、智生，意得休息，得诸神通，成沙门果，至于涅槃。如是，诸比丘！当学舍上二事，习于至要之道。如是，诸比丘！当作是学！”

尔时，诸比丘闻佛所说，欢喜奉行！

罗云迦叶龙，二难大爱道，

诽谤非梵请[^12]，二事最在后。


### 一五三

闻如是：

一时，佛在舍卫国祇树给孤独园。

尔时，释提桓因至世尊所，到已，头面礼足，在一面住，白世尊曰：“云何比丘断于爱欲，心得解脱，乃至究竟安隐之处，无有诸患，天、人所敬？”

尔时，世尊告释提桓因曰：“于是，拘翼！若诸[^13]比丘闻此空法解无所有，则得解了一切诸法，如实知之。身所觉知苦、乐之法，若不苦不乐之法，即于此身观悉无常，皆归于空；彼已观此不苦不乐之变，亦不起想，已[^14]无有想，则无恐怖；已[^15]无恐怖，则般涅槃[^16]：生死已尽，梵行已立，所作已办，更不复受有，如实知之。是谓，释提桓因！比丘断于爱欲，心得解脱，乃至究竟安隐之处，无有灾患，天、人所敬。”

尔时，释提桓因礼世尊足已，绕三匝而退。

当于尔时，尊者大目犍连去世尊不远，结跏趺坐，正身正意，系念在前。尔时，尊者大目犍连便作是念：向者，帝释得道迹[^17]而问事耶？为不得道迹而问义耶？我今当试之。尔时，尊者大目犍连即以神足，如屈伸臂顷，便至三十三天。

尔时，释提桓因遥见大目犍连远来，即起奉迎，并作是语：“善来，尊者大目犍连！尊自不至此，亦大久矣！愿欲与尊论说法义，愿在此处坐。”

是时，目犍连问释提桓因曰：“世尊与汝说断爱欲之法，我欲闻之，今正是时，可与我说之。”

释提桓因白言：“我今诸天事猥多，或自有事，或复有诸天事，我所闻者即时而忘。昔者，目连！与诸阿须伦共斗，当斗之日，诸天得胜，阿须伦退。尔时，我身躬往自战，寻复领诸天还上天宫，坐最胜讲堂。因斗胜故，故名为最胜讲堂。街[^18]巷成行，陌陌相值，一一阶头，七百楼阁，一一楼阁上，各七玉女，一一玉女，各有七使人。愿尊目连在彼观看。”

尔时，释提桓因及毗沙门天王[^19]在尊者目连后，往至最胜讲堂所。是时，释提桓因及毗沙门天王，白大目犍连曰：“此是最胜讲堂，悉可游看。”

目犍连曰：“天王！此处极为微妙，皆由前身所作福佑故，致此自然宝堂，犹如人间小有乐处，各自庆贺，如天宫无异，皆由前身作福所致。”

尔时，释提桓因左右玉女，各各驰走，莫知所如，犹如人间有所禁忌，皆怀惭愧。是时，释提桓因所将玉女亦复如是，遥见大目犍连来，各各驰走，莫知所凑。时，大目犍连便作是念：此释提桓因意甚放逸，我今宜可使怀恐怖。

是时，尊者大目犍连即以右脚指案地，彼宫殿六变震动。是时，释提桓因及毗沙门天王皆怀恐怖，衣毛皆竖，而作是念：此大目犍连有大神足，乃能使此宫殿六返震动，甚奇！甚特！未曾有是！是时，大目犍连便作是念：今此释身以怀恐怖，我今宜可问其深义。

“云何？拘翼！如来所说除爱欲经者，今正是时，唯愿与我等说！”

释提桓因报言：“目连！我前至世尊所，头面礼足，在一面住。是时，我即白世尊曰：‘云何比丘断于爱欲，心得解脱，乃至究竟至无为处，无有患苦，天、人所敬？’

“尔时，世尊便告我言：‘于是，拘翼！诸比丘闻法已，都无所著，亦不著色，尽解一切诸法，了无所有；以知一切诸法已，若苦、若乐、若不苦不乐，观了无常，灭尽无余，亦无断坏。彼以观此已，都无所著，已不起世间想，复无恐怖；已[^20]无恐怖，便般涅槃：生死已尽，梵行已立，所作已办，更不复受有，如实知之。是谓，释提桓因！比丘断欲，心得解脱，乃至究竟无为之处，无有患苦，天、人所敬。’尔时，我闻此语已，便礼世尊足，绕三匝，即退而去，还归天上。”

是时，尊者大目犍连以深法之语，向释提桓因及向毗沙门具分别之。尔时，目犍连具说法已，犹如士夫屈伸臂顷，从三十三天没不现；便来至舍卫城祇树给孤独园，至世尊所，头面礼足，在一面坐。

尔时，目犍连即于座上白世尊曰：“如来前与释提桓因说除欲之法，唯愿世尊当与我说之！”

尔时，世尊告目犍连曰：“汝当知之，释提桓因来至我所，头面礼足，在一面立。尔时，释提桓因问我此义：‘云何，世尊！比丘断爱欲，心得解脱？’尔时，我告释提桓因曰：‘拘翼！若有比丘解知一切诸法空无所有，亦无所著；尽解一切诸法了无所有，以知一切诸法无常，灭尽无余，亦无断坏。彼已观此已，都无所著，已不起世间想，复无恐怖；已无恐怖，便般涅槃：生死已尽，梵行已立，所作已办，更不复受有，如实知之。是谓，释提桓因！比丘断欲，心得解脱。’尔时，释提桓因即从座[^21]起，头面礼我足，便退而去，还归天上。”

尔时，大目犍连闻佛所说，欢喜奉行！


### 一五四

闻如是：

一时，佛在舍卫国祇树给孤独园。

尔时，世尊告诸比丘：“世间有此二人，若见雷电霹雳，无有恐怖。云何为二人？兽王师子、漏尽阿罗汉。是谓，比丘！有此二人在于世间，若见雷电霹雳，不怀恐怖。是故，诸比丘！当学漏尽阿罗汉。如是，诸比丘！当作是学！”

尔时，诸比丘闻佛所说，欢喜奉行！


### 一五五

闻如是：

一时，佛在舍卫国祇树给孤独园。

尔时，世尊告诸比丘：“有此二法，令人无有智慧。云何为二法？不喜问胜人，但贪睡眠无精进意。是谓，比丘！有此二法，令人无有智慧。复有二法，令人成大智慧。云何为二法？好问他义，不贪睡眠有精进意。是谓，比丘！有此二法，令人有智慧。当学远离恶法。如是，诸比丘！当作是学！”

尔时，诸比丘闻佛所说，欢喜奉行！


### 一五六

闻如是：

一时，佛在舍卫国祇树给孤独园。

尔时，世尊告诸比丘：“有此二法，令人贫贱，无有财货。云何为二法？若见他施时便禁制之，又自不肯布施。是谓，比丘！有此二法，令人贫贱，无有财宝。比丘！复有二法，令人富贵。云何为二法？若见人与他物时助其欢喜，己好布施。是谓，比丘！有此二法，令人富贵。如是，诸比丘！当学惠施，勿有贪心！”

尔时，诸比丘闻佛所说，欢喜奉行！


### 一五七

闻如是：

一时，佛在舍卫国祇树给孤独园。

尔时，世尊告诸比丘：“有此二法，令人生贫贱家。云何为二法？不孝父母、诸尊师长，亦不承事胜己者。是谓，比丘！有此二法，令人生贫贱家。诸比丘！复有二法生豪族家。云何为二？恭敬父母、兄弟、宗族，将至己家，惠施所有。是谓，比丘！有此二法，生豪族家。如是，诸比丘！当作是学！”

尔时，诸比丘闻佛所说，欢喜奉行！


### 一五八

闻如是：

一时，佛在舍卫国祇树给孤独园。

尔时，梵志女名须深，往至尊者大拘絺罗所；到已，头面礼足，在一面坐。尔时，彼梵志女须深白拘絺罗曰：“优蹋蓝弗、罗勒迦蓝[^22]，此深法中，竟不受化，各取命终。世尊记此二人曰：‘一人生不用处[^23]，一人生有想无想处[^24]。此二人尽其寿命，各复命终：一人当为边地国王，伤害人民，不可称计；一人当为着翅恶狸，飞行走兽无得脱者。命终之后，各生地狱中。’然复世尊不记彼人何时当尽苦际[^25]，何故世尊不记彼人当尽苦际？”

尔时，尊者拘絺罗语须深女人曰：“所以世尊不说者，皆由无人问此义故，是故，世尊不记彼人何时当尽苦际。”

须深女人曰：“于是，如来已趣[^26]涅槃，是故不得问之；若当在世者，便[^27]往问其义。如今尊者拘絺罗与我说之，彼人何时当尽苦际？”

尔时，尊者拘絺罗便说此偈：

“种种果不同，众生趣亦然；

自觉觉人者，我无此辩说。

禅智解脱辩，忆本天眼通[^28]；

能尽苦原本，我无此辩说。”

尔时，须深女人便说此偈：

“善逝有此智，质直无瑕秽；

勇猛有所伏，求于大乘行。”

是时，尊者拘絺罗复说此偈：

“是意甚难得，能获异法要；

难为能办之，向于奇特事。”

尔时，尊者与彼须深女人具说法要，便发喜心。时，彼女人即从座[^29]起，头面礼足，便退而去。

时，须深女人闻尊者拘絺罗所说，欢喜奉行！


### 一五九

闻如是：

一时，尊者摩诃迦遮延[^30]游婆那国[^31]深池水侧，与大比丘众五百人俱。

尔时，尊者迦遮延有此名闻，流闻四远。尊者长老奸荼婆罗门[^32]在此游化。尔时，婆罗门闻尊者迦遮延在此池侧游化，将五百比丘；尊者长老功德具足，我今可往问讯彼人。是时，上色婆罗门将五百弟子，往至尊者迦遮延所；共相问讯，在一面坐。

尔时，彼婆罗门问尊者迦遮延曰：“如迦遮延所行，此非法、律：年少比丘不向我等诸高德婆罗门作礼。”

迦遮延曰：“婆罗门当知，彼如来、至真、等正觉，说此二地。云何为二地？一名老地，二名壮地。”

婆罗门问曰：“何者为老地？何者为壮地？”

迦遮延曰：“正使婆罗门年在八十、九十，彼人不止淫欲，作诸恶行，是谓婆罗门虽可言老，今在壮地。”

婆罗门曰：“何者年壮住在老地？”

迦遮延曰：“婆罗门！若有比丘年在二十，或三十、四十、五十，彼亦不习淫欲，亦不作恶行，是谓婆罗门年壮在老地。”

婆罗门曰：“此大众中颇有一比丘不行淫欲[^33]，不作恶行乎？”

迦遮延曰：“我大众中无有一比丘习欲作恶者。”

时，婆罗门即从座[^34]起，礼诸比丘足，并作是语：“汝今年少住于老地，我今年老住于少地。”

尔时，彼婆罗门复往至迦遮延所，头面礼足，而自陈说：“我今自归迦遮延及比丘僧，尽形寿不杀。”

迦遮延曰：“汝今莫自归我，我所自归者汝可趣向之。”

婆罗门曰：“尊者迦遮延！为自归谁？”

时，尊者迦遮延便长跪向如来所般涅槃处：“有释种子出家学道，我恒自归彼，然彼人即是我师。”

婆罗门曰：“此沙门瞿昙为在何处？我今欲见之。”

迦遮延曰：“彼如来已取涅槃。”

婆罗门言：“若如来在世者，我乃可百千由旬往问讯之。彼如来虽取涅槃，我今重自归、作礼及佛、法、众[^35]，尽其形寿，不复杀生。”

尔时，上色婆罗门闻尊者迦遮延所说，欢喜奉行！


### 一六〇

闻如是：

一时，佛在舍卫国祇树给孤独园。

尔时，世尊告诸比丘：“有二人出现世间，甚难得遇。云何为二人？能说法人出现于世，甚难得值；能闻法人受持奉行，甚难得值。是谓，比丘！有此二人出现世间，甚难得遇。是故，诸比丘！当学说法，当学闻法。如是，诸比丘！当作是学！”

尔时，诸比丘闻佛所说，欢喜奉行！


### 一六一

闻如是：

一时，佛游摩竭国界，渐来至毗舍离[^36]城。尔时，在毗舍离北暗婆婆利园[^37]中，与大比丘众五百人俱。

尔时，暗婆婆利女闻世尊来在园中，与大比丘五百人俱。尔时，彼女驾乘羽宝之车，便往出毗舍离城，至侠道口，即到世尊所，自下车往至世尊所。

尔时，世尊遥见彼女来，便告诸比丘：“皆悉专精，勿起邪想。”

是时，女人至世尊所，头面礼足，在一面坐。尔时，世尊说极妙之法。说极妙之法已，女白佛言：“唯愿[^38]世尊当受我请及比丘僧！”

尔时，世尊默然受女请。女见世尊默然受请已，即从座[^39]起，头面礼足，复道而归。

尔时，毗舍离城男女大小，闻世尊在暗婆婆利园中，与大比丘众五百人俱。时，城中有五百[^40]童子，乘种种羽宝之车。其中，或乘白车白马，衣盖、幢幡、侍从皆白；其中，或乘赤车赤马，衣盖、幢幡、侍从皆赤；或乘青车青马，衣盖、幢幡、侍从皆青；或乘黄车黄马，衣盖、幢幡、侍从皆黄。威容严饰，如诸王法；出毗舍离城，往至世尊所。未到之顷，道逢彼女，走车打[^41]牛，驰向城内[^42]。

是时，诸童子问女曰：“汝是女人，应当羞辱，何以打牛走车，驰向城内[^43]？”

时女报曰：“诸贤当知，我明日请佛及比丘僧，是故走车耳！”

童子报曰：“我亦欲饭佛及比丘僧，今与汝千两纯金，可限明日，使我等饭。”

时女报曰：“止！止！族姓子！我不听许。”

童子复报：“与汝二千两，三千、四千、五千，乃至百千两金，是非听许，明日使我等饭佛及比丘僧。”

女报言：“我不听许，所以然者，世尊恒说：‘有二希望，世人不能舍离。云何为二？利望、命望。’谁能保我至明日者；我以先请如来，今当办具。”

时，诸童子各振其手：“我等尔许人不如女人也！”作是语已，各自别去。

时，诸童子往至世尊所，头面作礼，在一面住。尔时，世尊见童子来，告诸比丘：“汝等比丘！观诸童子威容服饰，如天帝释出游观时，等无差别。”

尔时，世尊告童子曰：“世间有二事，最不可得。云何为二？有返复[^44]之人，作小恩常不忘，况复大者！是谓，诸童子！有此二事，最不可得。童子当知，念有反复，亦使识[^45]小恩不忘，况复大者！”

尔时，世尊便说此偈：

“知恩识反复，恒念教授人；

智者所敬侍，名闻天世人。

“如是，诸童子！当知作是学！”

尔时，世尊具与诸童子说微妙法。闻已，各从座[^46]起，头面礼足，便退而去。

是时，女人即其夜，办种种甘馔饮食，敷诸坐具。清旦便白：“时到，今正是时，唯愿世尊临顾鄙舍！”

尔时，世尊着衣持钵，将诸比丘前后围绕，往至毗舍离城，到女舍。是时，女见世尊坐定，手自擎食上佛及比丘僧。饭佛及比丘僧已，行清净水已，更取小金镂座，在佛前坐。

尔时，女白世尊曰：“此暗婆婆利园用奉上如来及比丘僧，使当来、过去、现在众僧，得止住中，愿世尊受此园！”

尔时，世尊为彼女故，便受此园。世尊便说此咒愿[^47]：

“园果施清凉，桥梁渡人民；

近道作圊厕，人民得休息。

昼夜获安隐，其福不可计；

诸法戒成就，死必生天上。”

尔时，世尊说此记已，即起而去。

尔时，女闻佛所说，欢喜奉行！

断爱及师子，无智少于财，

家贫须深女，迦旃法说女。

[^1]: 道场树：指菩提树，又作觉树、道树；释尊于菩提树下成佛，故称道场树。

[^2]: 休息微妙：即寂静微妙。

[^3]: 唐有：即徒有。

[^4]: 三界：指众生所居之之欲界、色界、无色界。

[^5]: 优钵莲华；又作优钵罗花、乌钵罗花，意译作青莲花。

[^6]: 拘牟头华：又作拘物头华，意译作红莲花。

[^7]: 分陀利华：分陀利，又作分荼利迦、芬陀利、分陀利迦，意译作白莲花。

[^8]: 此众生类亦复如是……不亦苦哉：与此对应的文句，汉译《南传大藏经·相应部经典一·梵天相应·一·劝请》译作“依眼观世间，见众生眼有蔽多、蔽少，有利根者、钝根者，有善相者、恶相者，有易教者、难教者，其中或有诸众见来世罪之怖畏而住。”

[^9]: 仙人鹿苑：又作鹿野苑、仙人住处鹿野苑，位于![[../images/00312.jpeg|20]]]]国的西北，为释迦牟尼佛成道后初转法轮、度化五比丘之处。《出曜经》卷十四载，此地是诸神与得道五通之学者游止之所，故称之为“仙人住处”；又传说过去有婆罗奈国王至此游猎，网鹿千头，因鹿王哀求而放鹿归山，故此地名“鹿野苑”。

[^10]: 诸苦众恼百端：意谓纯粹无益的苦行。

[^11]: 令：高丽藏原作“今”，今依据宋、元、明三种藏经改。

[^12]: 请：高丽藏原作“法”，今依据宋、元、明三种藏经改。

[^13]: 诸：高丽藏原作“是”，今依据宋、元、明三种藏经改。

[^14]: 已：高丽藏原作“以”，今依据宋、元、明三种藏经改。

[^15]: 已：高丽藏原作“以”，今依据宋、元、明三种藏经改。

[^16]: 若诸比丘闻此空法……则般涅槃：此段文意，汉译《南传大藏经·中部经典一·三七·爱尽小经》译作“若比丘闻‘一切法实不值于贪著’者，彼知一切法。知一切法而熟知一切法也。熟知一切法而受所有受，即或乐、或苦、或不苦不乐之受，彼于此等受随观无常而住，随观离贪而住，随观灭而住，随观舍离而住。彼于此等受随观无常而住，随观离贪而住，随观灭而住，随观舍离而住者，于世间无所取。无所取即无所恼，无所恼者，即自般涅槃”。

[^17]: 道迹：又作见迹、见道迹，即见道、见谛。

[^18]: 街：高丽藏原作“阶”，今依据宋、元、明三种藏经改。

[^19]: 毗沙门天王：又意译为多闻天王，四大天王之一，住在须弥山北方，主管夜叉，为佛教的护法神，亦被一般佛教徒视为财神或福神。

[^20]: 已：高丽藏原作“以”，今依据宋、元、明三种藏经改。

[^21]: 座：高丽藏原作“坐”，今依据碛砂藏改。

[^22]: 优蹋蓝弗、罗勒迦蓝：优蹋蓝弗，又作郁头蓝弗、郁陀罗罗摩子，证得非想非非想处定；罗勒迦蓝，又作阿罗罗伽罗摩，证得无所有处定。佛陀初出家参学时，曾师从二人学习禅定。佛陀悟道后，第一个想要教导的人就是阿罗罗伽罗摩，但天神告知，他已死七天；佛陀第二个想要教导的人是郁陀罗罗摩子，但天神告知，他前夜刚死。因生处为无色界天，即不具净色根，故无法听闻佛法。参见《增一阿含·卷第十四·高幢品第二十四之一·二〇九》。

[^23]: 不用处：即无所有处，为无色界天，天寿六万大劫。

[^24]: 有想无想处：即非想非非想处，为无色界天，天寿八万四千大劫。

[^25]: 尽苦际：苦际，即苦的最终之际；尽苦际，即受生死苦之最后身，意指证得阿罗汉果。

[^26]: 已趣：高丽藏原作“以取”，今依据宋、元、明三种藏经改。

[^27]: 便：高丽藏原无此字，今依据宋、元、明三种藏经补上。

[^28]: 天眼通：五眼之一，六通之一。谓以天眼照了欲色二界色处之通力。又作天眼、天眼智通、天眼通证、天眼智证通。天眼通有修得与报得二种，凡于人界修四禅定而得净眼者，称为修得；生于色界诸天而自得净眼者，称为报得。又天眼通复能引起死生智，与死生智共知有情之死此生彼，故又称死生智证通，略称死生智通。

[^29]: 座：高丽藏原作“坐”，今依据宋、元、明三种藏经改。

[^30]: 摩诃迦遮延：即摩诃迦旃延。

[^31]: 婆那国：婆那，又音译作摩偷罗、摩头罗、摩度罗，意译为孔雀城；婆那国，古印度十六大国之一。

[^32]: 奸荼婆罗门：意译为上色婆罗门，《杂阿含·五四七经》中作“执杖梵志”。荼，高丽藏原作“茶”，今依据宋、元、明三种藏经改。

[^33]: 欲：高丽藏原作“法”，今依据宋、元、明三种藏经改。

[^34]: 座：高丽藏原作“坐”，今依据宋、元、明三种藏经改。

[^35]: 众：即僧众。

[^36]: 毗舍离：又作毗耶离、吠舍离、吠舍厘，此都城位于中印度，在恒河北岸，为离车族集居地。

[^37]: 暗婆婆利园：又作庵婆波梨园。

[^38]: 愿：高丽藏原作“然”，今依据宋、元、明三种藏经改。

[^39]: 座：高丽藏原作“坐”，今依据宋、元、明三种藏经改。

[^40]: 百：此字之后，高丽藏原有一“亿”字，今依据宋、元、明三种藏经删去。

[^41]: 车打：高丽藏原作“打车”，今依据宋、元、明三种藏经改。

[^42]: 未到之顷，道逢彼女，走车打牛，驰向城内：该文句，汉译《南传大藏经·长部经典二·一六·大般涅槃经》译作“尔时，游女庵婆波梨与年青离车人之车辆相击撞”。

[^43]: 汝是女人，应当羞辱，何以打牛走车，驰向城内：汉译《南传大藏经·长部经典二·一六·大般涅槃经》译作“庵婆波梨！何故汝与年青离车人之车辆相击撞耶”。

[^44]: 返复：意谓返回、回赠，延伸为感恩之意。返，高丽藏原作“反”，今依据宋、元、明三种藏经改。

[^45]: 使识：高丽藏原作“识使”，今依据宋、元、明三种藏经改。

[^46]: 座：高丽藏原作“坐”，今依据碛砂藏改。

[^47]: 咒愿：即祝愿。

