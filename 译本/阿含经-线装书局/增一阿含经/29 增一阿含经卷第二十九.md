# 增一阿含经卷第二十九



## 六重品第三十七之一



### 三二三

闻如是：

一时，佛在舍卫国祇树给孤独园。

尔时，世尊告诸比丘：“汝当思念六重之法[^1]，敬之、重之，执在心怀，无令忘失。云何为六？于是，比丘！身行念慈，如镜视其形，可敬、可贵，无令忘失。

“复次，口行念慈，意行念慈，可敬、可贵，无令忘失。

“复次，得法利之具，能与诸梵行者共之，亦无吝想，此法可敬、可贵，无令忘失。

“复次，诸有禁戒不朽、不败，极为完具而无缺漏，智者之所贵；复欲使此戒分布与人，使同其味，此法可敬、可贵，无令忘失。

“复次，正见贤圣得出要；如是之见，欲与诸梵行者共同此法，亦可敬、可贵，无令忘失。

“是谓，比丘！有此六重之法，可敬、可贵，无令忘失。是故，诸比丘！常当修行身、口、意行，设得利养之具，当念分布，莫起贪想。如是，诸比丘！当作是学！”

尔时，诸比丘闻佛所说，欢喜奉行！


### 三二四

闻如是：

一时，佛在阿耨达泉[^2]与大比丘众五百人俱。斯是罗汉，三达、六通，神足自在，心无所畏；唯除一比丘，阿难是也。

尔时，世尊坐金莲华，七宝为茎，及五百比丘各各坐宝莲华。尔时，阿耨达龙王[^3]至世尊所，头面礼足，在一面住。

尔时，龙王遍观圣众已，白世尊曰：“我今观此众中，空缺不具，无尊者舍利弗，惟愿世尊遣一比丘唤舍利弗使来！”

尔时，舍利弗在祇洹精舍，补纳故衣。尔时，世尊告目连曰：“汝至舍利弗所，语舍利弗云：‘阿耨达龙王欲得相见。’”

目连报曰：“如是，世尊！”

是时，尊者大目连如人屈伸臂顷，往至祇洹精舍舍利弗所，语舍利弗言：“如来有教云：‘阿耨达龙王欲得相见。’”

舍利弗报曰：“汝并在前，吾后当往。”

目连报曰：“一切圣众及阿耨达龙王迟想尊颜，欲得相见，唯愿时赴，勿轻时节！”

舍利弗报曰：“汝先至彼，吾后当往。”

是时，目连复重语曰：“云何，舍利弗！神足之中能胜吾乎？然今先遣，使在前耶？若舍利弗不时起者，吾当捉臂将诣彼泉！”

是时，舍利弗便作是念：今日[^4]目连方便试弄吾耳！

尔时，尊者舍利弗躬解竭支[^5]带在地[^6]，语目连曰：“设汝神足第一者，今举此带使离于地，然后捉吾臂将诣阿耨达泉。”

是时，目连作是念：今舍利弗复轻弄我，将欲相试乎？今解带在地云：“能举者，然后捉吾臂将诣泉所。”是时，目连复作是想：此必有因，事不可若[^7]尔。即时，伸[^8]手而取带举，然不能使带移动如毫厘[^9]许。是时，目连尽其力势移此带，不能使动。是时，舍利弗取此带系着阎浮树枝。是时，尊者目连尽其神力，欲举此带，终不能移。当举此带时，此閰浮地大震[^10]动。

尔时，舍利弗便作是念：目连比丘尚能使此閰浮地动，何况此带？我今当持此带系着二天下。尔时，目连亦复举之；系着三天下、四天下[^11]，亦能举之，如举轻衣。是时，舍利弗复作是念：目连比丘堪任举四天下，而不足言；我今持此带，系着须弥山腹。是时，目连复能动此须弥山及四天王宫，三十三天宫皆悉动摇。是时，舍利弗复以此带系千世界。是时，目连亦能使动。时，舍利弗复以此带系二千世界、三千世界，亦复能动。是时，天地大动，唯有如来坐阿耨达泉而不移动，犹如力士弄于树叶而无疑难。

是时，阿耨达龙王白世尊言：“今此天地何故震[^12]动？”

尔时，世尊具与龙王说此本缘。龙王白佛：“此二人神力何者最胜？”

世尊告曰：“舍利弗比丘神力最大。”

龙王白佛言：“世尊前记言：‘目连比丘神足第一，无过是者。’”

世尊告曰：“龙王当知，有四神足[^13]。云何为四？自在三昧神力、精进三昧神力、心三昧神力、诫[^14]三昧神力。是谓，龙王！有此四神足之力。若有比丘、比丘尼有此四神力者，亲近修行而不放舍者，此则神力第一。”

阿耨达龙王白佛：“目连比丘不得此四神足乎？”

世尊告曰：“目连比丘亦得此四神足之力，亲近修行，初不放舍。然目连比丘欲住寿至劫，亦复能办。然舍利弗所入三昧，目连比丘不知名字。”

是时，尊者舍利弗复作是念：三千大千刹土，目连皆能移转，蠕虫死者不可称计，然我躬自闻：“如来座者不可移动。”我今可以此带系着如来座所。是时，目连复以神足而举此带，然不能动。时，目连生此念：非我于神足退乎？今举此带而不能动。我今往诣世尊所，而问此义。

尔时，目连舍此带已，即以神足至世尊所；遥见舍利弗在如来前坐。见已，目连复作是念：世尊弟子神足第一，无出我者，然我不如舍利弗乎？尔时，目连白佛言：“我将不于神足退乎？所以然者，我先发祇洹精舍，然后舍利弗发，今舍利弗比丘先在如来前坐。”

佛言：“汝不于神足有退，但舍利弗所入神足三昧之法，汝所不解。所以然者，舍利弗比丘智慧无有量，心得自在，不如舍利弗从心也；舍利弗心神足得自在，若舍利弗比丘心所念法，即得自在。”大目连即时默然。

是时，阿耨达龙王欢喜踊跃，不能自胜：“今舍利弗比丘极有神力，不可思议，所入三昧，目连比丘而不知名字。”尔时，世尊与阿耨达龙王说微妙之法，劝令欢喜，即于彼说戒。清旦，将诸比丘僧，还诣舍卫国祇树给孤独园。

尔时，诸比丘自相谓言：“世尊口自记：‘我声闻中神足第一者，目连比丘是也。’然，今日不如舍利弗。”

尔时，诸比丘起轻慢想于目连所。是时，世尊便作是念：此诸比丘生轻慢之想向目连，受罪难计。告目连曰：“现汝神力使此众见，无令大众起懈怠想。”

目连对曰：“如是，世尊！”

是时，目连礼世尊足，即于如来前没不现；往诣东方七恒河沙佛土，有佛名奇光如来、至真、等正觉，出现彼土。是时，目连以凡常之服往诣彼土，在钵盂缘上行；又彼土人民，形体极大。是时，诸比丘见目连已，自相谓言：“汝等观此虫，正似沙门。”是时，诸比丘复持示彼佛：“唯然，世尊！今有一虫，正似沙门。”

尔时，奇光如来告诸比丘曰：“西方去此七恒河沙土，彼[^15]世界名忍，有[^16]佛名释迦文如来、至真、等正觉，出现于世，是彼弟子，神足第一。”尔时，彼佛告目连曰：“此诸比丘起轻慢意，现汝神足，使大众见之。”

目连对曰：“如是，世尊！”是时，目连闻佛教已，以钵盂络盛彼五百比丘至梵天上。是时，目连以左脚登须弥山，以右脚着梵天上。

尔时，便说此偈：

“常当念勤加，修行于佛法；

降伏魔众怨，如钩调于象。

若能于此法，能行不放逸；

当尽苦原际，无复有众恼。”

是时，目连以此音响，遍满祇洹精舍。诸比丘闻已，往白世尊：“目连为住何处而说此偈？”

世尊告曰：“此目连比丘去此佛土七恒河沙，正在东方，以绳络盛彼五百比丘，以[^17]左脚登须弥山，右脚着梵天上，而说此偈。”

尔时，诸比丘叹未曾有：“甚奇！甚特！目连比丘有大神足，我等起于懈慢于目连所，唯愿世尊使目连比丘将此五百比丘来至此间！”

是时，世尊遥现道力，使目连知意。

是时，目连将五百比丘来至舍卫城祇树给孤独园。尔时，世尊与数千万众而为说法。时，大目连将五百比丘至世尊所。然释迦文佛弟子仰观彼比丘。是时，东方世界比丘礼世尊足，在一面坐。尔时，世尊告彼比丘曰[^18]：“汝等比丘为从何来？是谁弟子？道路为经几时？”

彼五百比丘白释迦文佛：“我等世界今在东方，佛名奇光如来，是彼弟子。然，我等今日亦复不知为从何来？为经几日？”

世尊告曰：“汝等知佛世界乎？”

诸比丘对曰：“不也，世尊！”

“汝等今日欲诣彼土乎？”

诸比丘对曰：“唯然，世尊！欲还诣彼土。”

尔时，世尊告彼比丘：“今当与汝说六界法，善思念之。”

诸比丘对曰：“如是，世尊！”尔时，诸比丘从佛受教。

世尊告曰：“彼云何名为六界之法？比丘当知，六界之人禀父母精气而生。云何为六？所谓地界、水界、火界、风界、空界、识界。是谓，比丘！有此六界。人身禀此精气而生六入。云何为六？所谓眼入、耳入、鼻入、舌入、身入、意入。是谓，比丘！有此六入，由父母而得有，以依六入便有六识身。云何为六？若依眼识则有眼识身……耳识……鼻识……舌识……身识……意识……是谓，比丘！此名六识身。若有比丘解此六界、六入、六识者，能度六天[^19]而更受形；设于彼寿终来生此间，聪明高才，于现身上，尽于结使，得至涅槃。”

尔时，世尊告目连曰：“汝今还将此比丘诣彼佛土。”

目连报曰：“如是，世尊！”是时，目连复以络盛五百比丘，绕佛三匝，便退而去；如屈伸臂顷，已[^20]至彼佛土。是时，目连舍此比丘已，礼彼佛足已，还来诣此忍界。是时，彼土比丘闻此六界已，诸尘垢尽，得法眼净。

尔时，世尊告诸比丘：“我弟子中第一声闻神足难及，所谓大目乾连[^21]比丘是也。”

尔时，诸比丘闻佛所说，欢喜奉行！


### 三二五

闻如是：

一时，佛在拔耆国[^22]师子园[^23]中。

诸神足高德比丘：贤者舍利弗、贤者大目乾连、贤者迦叶、贤者离越、贤者阿难等五百人俱。是时，大目乾连、大迦叶、阿那律晨旦至舍利弗所；然，阿难遥见三大声闻诣舍利弗所，语离越言：“三大声闻往至舍利弗所[^24]，我等二人亦可往至舍利弗所。所以然者，备闻舍利弗说奇妙之法。”

离越报曰：“此事可然。”

是时，离越、阿难往至舍利弗所。是时，舍利弗言：“善来，诸贤！就此处坐。”是时，舍利弗语阿难曰：“我今欲有所问：‘此牛师子园极为快乐，自然天香流布四远，云何当使此园快乐[^25]？’”

阿难报曰：“若有比丘多有所闻不忘，总持[^26]诸法义味；具足修行梵行，如此诸法皆悉具足，亦不漏脱；与四部之众而为说法，不失次第，亦不卒暴，无有乱想。如是比丘在此牛师子园快乐[^27]。”

是时，舍利弗语离越言：“阿难今日已[^28]演说之；我今复欲问汝义。牛师子园快乐如是，汝今次说，义复云何？”

离越报曰：“于是，比丘乐闲静之处，思惟坐禅，与止[^29]观相应。如是比丘乐牛师子园中。”

是时，尊者舍利弗语阿那律曰：“汝今当说悦乐之义。”

阿那律报曰：“若有比丘天眼彻视，观众生类死者、生者，善色、恶色，善趣、恶趣，若好、若丑，皆悉知之；或有众生身、口、意行恶，诽谤贤圣，身坏命终，生地狱中；或复有众生身、口、意行善，不诽谤贤圣，犹如士夫观空中，靡不备悉。有天眼比丘亦复如是，观诸[^30]世界无有疑难。如是比丘，在牛师子园中快乐如是也。”

是时，舍利弗语迦叶曰：“我今语汝，如是诸贤已[^31]说快乐之义，汝今次应说之。”

迦叶报曰：“若有比丘行阿练若[^32]行，复教他人使行阿练若，叹说闲静之德；己身着补纳之衣[^33]，复教他人[^34]使行头陀[^35]；身自知足在闲居之处，复教他人使修其行；己身戒德具足：三昧成就、智慧成就、解脱成就、解脱见慧成就，复教他人使行其法；叹说其法已能劝化，复教他人使行其法，教训无厌足。如是比丘，在牛师子园中快乐无比。”

尔时，尊者舍利弗语大目连曰：“诸贤圣已[^36]说快乐之义，汝今次说快乐之义。牛师子园中快乐无双，汝今欲云何说之？”

目连报曰：“于是，比丘有大神足，于神足而得自在，彼能变化无数千事而无疑难；亦能分一身作无数身，或复还合为一；石壁皆过，踊没自在；亦如駃[^37]河，犹如飞鸟在空中无迹；譬如暴火燌烧山野，亦如日月靡所不照；亦能举手摩抆[^38]日月，亦能化身至梵天上。如此比丘宜牛师子园中。”

是时，目连语舍利弗曰：“我等各随其辩而说之，我等今问舍利弗义，牛师子园极为快乐，何等比丘宜在其中？”

舍利弗言：“若有比丘能降心，然彼心不能降比丘。设彼比丘欲得三昧，即时彼比丘能得三昧，随意远近成三昧者，即能成办之。犹如长者家有好衣，盛着箱箧，尔时彼长者随意欲取何等衣，随意取之而无疑难；亦能随意入三昧中。此亦如是，心能使比丘，非比丘能使心[^39]，随意入三昧亦无疑难。如是，比丘能使心，非心使比丘；如是之人宜在牛师子园中。”

是时，舍利弗告诸贤曰：“我等随其辩而说，各随方宜，善说此义。今各相将往问世尊，云何比丘得乐此牛师子园？若世尊有所说，我等当奉行。”

诸比丘报曰：“如是，舍利弗！”

是时，大声闻等各各相将往至如来所；到已，头面礼足，在一面坐。尔时，大声闻以此因缘具白佛。尔时，世尊告曰：“善哉！如阿难所说。所以然者，阿难比丘闻法能持，总摄诸法，具足修行梵行；如此之法，善闻不忘，亦无邪见；与四部之众而说法，言不错乱，亦不卒暴。

“离越比丘所说亦复快哉！所以然者，乐闲静之处，不处人间，常念坐禅，无有诤讼，与止观相应，闲居寂寞。

“阿那律比丘亦复快哉！所以然者，阿那律比丘天眼第一。彼以天眼观三千世界，犹如有眼之人，掌中观珠。阿那律比丘亦复如是，彼以天眼观此三千大千世界而无疑难。

“今迦叶比丘亦复快哉！所以然者，迦叶比丘己身是阿练若行[^40]，复能叹说闲居之行；身能乞食，复能叹誉乞食之德；身着补纳衣，复能叹说补纳衣之德；己身知足，复能叹说知足之德；己身处岩穴，复能[^41]叹说岩穴之德；己身戒成就、三昧成就、智慧成就、解脱成就、解脱见慧成就，复能教人成此五分法身；身能教化，复能教人使行其法。

“善哉！善哉！如目连所说。所以然者，目连比丘有大威力，神足第一；心得自在，彼意欲所为，则能成[^42]办之；或化一身分为万亿，或还合为一，石壁皆过，无有挂碍，踊没自在，亦如驶水亦无触碍，如空中之鸟亦无足迹，犹如日月靡所不照，能化身乃至梵天。

“善哉！如舍利弗之所说。所以然者，舍利弗能降伏心，非心能降伏舍利弗，若欲入三昧时，则能成办，无有疑难。犹如长者有[^43]好衣裳，随意取之而无疑难；舍利弗比丘亦复如是，能降伏心，非心能降伏舍利弗，随意入三昧，皆悉在前。

“善哉！善哉！诸比丘！汝等所说各随方便。但今复听我所说，云何比丘乐牛师子园中？若有比丘依村落住，彼到时，着衣持钵，入村乞食；彼[^44]乞食已，还归所在，洗手面，在一树下正身正意，结跏[^45]趺坐，系念在前。彼比丘便作是念：我今不坏于坐，要当尽有漏成无漏[^46]。尔时，彼比丘即有漏心得解脱。如是比丘宜在牛师子园中。如是，比丘恒勤精进，莫有懈怠，所在之处靡不宗奉者。如是，比丘！当作是学！”

尔时，诸比丘闻佛所说，欢喜奉行！


### 三二六

闻如是：

一时，佛在舍卫国祇树给孤独园。

尔时，世尊告诸比丘：“我今当说咒愿有六德。汝等谛听！善思念之。”

诸比丘对曰：“如是，世尊！”尔时，诸比丘从佛受教。

世尊告曰：“彼云何名为六德[^47]？于是，施主檀越[^48]成就三法。云何檀越施主成就三法？于是，檀越施主信根成就、戒德成就、闻成就，是谓檀越施主成就此三法[^49]。施物之法复成三法[^50]。云何为三？然彼物色成就、味成就、香成就，有此三法[^51]。是谓，比丘！有此六事获大功德，名德远闻，获甘露之报。是故，诸比丘！若欲成就此六事者，当念惠施。如是，比丘！当作是学！”

尔时，诸比丘闻佛所说，欢喜奉行！


### 三二七

闻如是：

一时，佛在舍卫国祇树给孤独园。

尔时，世尊与无央数之众而为说法。尔时，座[^52]上有一比丘，便生此念：愿如来告我有所论说。尔时，世尊知比丘心中所念，告诸比丘：“若有比丘生此念：如来躬教训我。彼比丘戒具清净，无有瑕秽，修行止观，乐闲静之处。

“若复[^53]比丘意欲求衣被、饮食、床敷卧具、病瘦医药者，亦当戒德成就，在空闲处而自修行，与止观共相应。

“若复比丘欲求知足者，当念戒德具足，在闲静处而自修行，与止观共相应。

“若复比丘欲求使四部之众、国王、人民、有形之类所见识知，彼当念戒德具足。

“若复比丘意欲求四禅，中无悔心、亦不变易，当念戒德成就。

“若复比丘意欲求四神足，彼亦当戒德具足。

“若复比丘意欲求八解脱门而无挂碍，彼当念戒德具足。

“若复比丘意欲求天耳，彻听闻天人[^54]声，当念戒德具足。

“若复比丘意欲求知他人心中所念，诸根缺漏，彼亦当念戒德具足。

“若复比丘意欲求知众生心意，有欲心、无欲心，有瞋恚心、无瞋恚心，有愚痴心、无愚痴心，如实知之；有爱心、无爱心，有受心、无受心，如实知之；有乱心[^55]、无乱心，有疾心、无疾心，有少心、无少心，有量心、无量心，有痛心、无痛心，有三昧心、无三昧心，有解脱心、无解脱心，如实知之。欲知[^56]如是者，当念戒德具足。

“若复比丘意欲得无量神足，分一身作无数，复还合为一，踊没自在，化身乃至梵天，彼当念戒德具足。

“若复比丘意欲求自忆宿世无数劫事，或一生、二生……乃至千生、百千亿生、成劫、败劫、成败之劫，不可称计；我曾死此生彼，名某、字某，或从彼终，来生此间。自忆如此无数劫事，当念戒德具足而无他念。

“若复比丘意欲求天眼彻视，观众生类善趣、恶趣，善色、恶色，若好、若丑，如实知之；或复有众生身、口、意行恶，诽谤贤圣，身坏命终，生地狱中；或复有众生身、口、意行善，不诽谤贤圣，心意正见，身坏命终，生善处、天上。意欲如是者，当念戒德具足。

“若复比丘意欲求尽有漏，成无漏心解脱、智慧解脱：生死已尽，梵行已立，所作已办，更不复受胎，如实知之。彼当念戒德具足，内自思惟，无有乱想，居在闲处。

“诸比丘！当念戒德具足，无他余念；威仪成就具足，少过常恐，何况大者！若有比丘意欲使如来共论者，当[^57]念戒德具足；已戒德具足，当念闻具足；闻已具足，当念施具足；施已具足，当念智慧具足，解脱知见，皆悉具足。若比丘戒身、定身[^58]、慧身、解脱身、解脱知见身具足者，便为天、龙、鬼神所见供养，可敬、可贵，天、人所奉。是故，诸比丘！当念五分法身具足者，是世福田，无能过者。如是，诸比丘！当作是学！”

尔时，诸比丘闻佛所说，欢喜奉行！

[^1]: 六重之法：此处指六和敬法，即身和共住、口和无诤、意和同事、利和同均、戒和同修、见和同解。

[^2]: 阿耨达泉：又作阿耨达池、阿耨大池、阿那达池、阿耨池，意译作无热恼池、清凉池，相传为阎浮提四大河的发源地。

[^3]: 阿耨达龙王：意为无热恼龙王，为八大龙王之一。

[^4]: 日：高丽藏原作“曰”，今依据宋、元、明、圣四种藏经改。

[^5]: 竭支：又作僧祇支，略称只支，或竭支，意为掩腋衣、覆肩衣，为五衣之一。

[^6]: 在地：高丽藏原无此二字，今依据元、明二种藏经补上。

[^7]: 不可若：高丽藏原作“不苦”，今依据宋藏改。

[^8]: 伸：高丽藏原作“申”，今依据宋、元、明三种藏经改。

[^9]: 厘：高丽藏原作“牦”，今依据碛砂藏改。

[^10]: 震：高丽藏原作“振”，今依据宋、元、明三种藏经改。

[^11]: 四天下：指东胜身洲、南赡部洲、西牛货洲、北俱卢洲，此四洲是古印度传说，佛陀说法亦延用其说。

[^12]: 震：高丽藏原作“振”，今依据宋、元、明三种藏经改。

[^13]: 四神足：又作四如意足，即欲三摩地断行成就神足、心三摩地断行成就神足、勤三摩地断行成就神足、观三摩地断行成就神足，因欲、勤、心、观等四种三摩地是成就如意神通的足处（即近因），故名为四神足。

[^14]: 诫：高丽藏原作“试”，今依据宋、圣二种藏经改。

[^15]: 土彼：高丽藏原作“彼土”，今依据宋、元、明三种藏经改。

[^16]: 名忍有：高丽藏原无此三字，今依据宋、元、明三种藏经补上。

[^17]: 以：高丽藏原无此字，今依据宋、元、明、圣四种藏经补上。

[^18]: 曰：高丽藏原无此字，今依据宋、元、明、圣四种藏经补上。

[^19]: 六天：即欲界的六种天。

[^20]: 已：高丽藏原作“以”，今依据宋、元、明三种藏经改。

[^21]: 大目乾连：即大目犍连。

[^22]: 拔耆：又作跋祇、婆祇、拔祇、跋耆，古印度十六大国之一，隔恒河在摩竭陀国之北。

[^23]: 师子园：汉译《南传大藏经·中部经典一·三二·牛角林大经》及《中阿含·一八四·牛角娑罗林经（上）》均译作“牛角娑罗林”。

[^24]: 所：高丽藏原无此字，今依据宋、元、明三种藏经补上。

[^25]: 云何当使此园快乐：汉译《南传大藏经·中部经典一·三二·牛角林大经》译作“何类比丘方能辉耀牛角娑罗林耶”。另下文每问一人，汉译《南传大藏经·中部经典一·三二·牛角林大经》均以此句相问。

[^26]: 总持：于佛陀教法，闻后持而不忘。

[^27]: 如是比丘在此牛师子园快乐：汉译《南传大藏经·中部经典一·三二·牛角林大经》译作“如是比丘方能辉耀牛角娑罗林也”。另下文每一人的回答，汉译《南传大藏经·中部经典一·三二·牛角林大经》均以此句结尾。

[^28]: 已：高丽藏原作“以”，今依据元、明二种藏经改。

[^29]: 止：高丽藏原作“正”，今依据宋、元、明、圣四种藏经改。

[^30]: 诸：高丽藏原无此字，今依据宋、元、明、圣四种藏经补上。

[^31]: 已：高丽藏原作“以”，今依据元、明二种藏经改。

[^32]: 阿练若：又作阿兰若，略称兰若、练若，指空闲之寂静处。如离村超过五百弓的安静处所，即可称为阿练若。

[^33]: 补纳之衣：即补纳衣，又作粪扫衣、百衲衣、衲衣。

[^34]: 人：高丽藏原无此字，今依据宋、元、明三种藏经补上。

[^35]: 头陀：又作杜多、投多、偷多，意译为抖擞、修治、弃除，即为清净身心，舍弃对衣、食、住等的贪著。为佛教苦行之法，总有十二支，或说为十三支，亦称头陀行、头陀事。

[^36]: 已：高丽藏原作“以”，今依据元、明二种藏经改。

[^37]: 駃：通“快”，意为迅疾。

[^38]: 抆：即摸。

[^39]: 心能使比丘，非比丘能使心：依文意，应作“比丘能使心，非心能使比丘”。

[^40]: 阿练若行：指尽形寿住阿练若，为头陀行之一。

[^41]: 能：高丽藏原无此字，今依据宋、元、明三种藏经补上。

[^42]: 成：高丽藏原无此字，今依据宋、元、明三种藏经补上。

[^43]: 有：高丽藏原无此字，今依据圣藏补上。

[^44]: 彼：此字之后，高丽藏原有一“已”字，今依据宋、元、明三种藏经删去。

[^45]: 跏：高丽藏原作“加”，今依据宋、元、明、圣四种藏经改。

[^46]: 我今不坏于坐，要当尽有漏成无漏：汉译《南传大藏经·中部经典一·三二·牛角林大经》译作“只要我（尚未达）无取著而不至从漏心解脱者，不解此结跏趺坐”。

[^47]: 彼云何名为六德：汉译《南传大藏经·中部经典一·三二·牛角林大经》译作“云何为六支具足之施物耶”。

[^48]: 檀越：又作檀那，即施主。

[^49]: 于是，檀越施主信根成就……是谓檀越施主成就此三法：汉译《南传大藏经·增支部经典四·六集·大品·三十七》译作“世间有施者，施之前意怡悦，正施而心欢喜，施已而意悦豫，此等乃施者之三支”。

[^50]: 施物之法复成三法：汉译《南传大藏经·增支部经典四·六集·大品·三十七》译作“受者有三支”。

[^51]: 然彼物色成就、味成就、香成就，有此三法：汉译《南传大藏经·增支部经典四·六集·大品·三十七》译作“受者或已离贪，或为调伏贪而勤行；或已离嗔，或为调伏嗔而勤行；或已离痴，或为调伏痴而勤行，此等乃受者之三支”。

[^52]: 座：高丽藏原作“坐”，今依据碛砂藏改。

[^53]: 复：高丽藏原无此字，今依据宋、元、明、圣四种藏经补上。

[^54]: 人：此字之后，高丽藏原有一“闻”字，今依据宋、元、明、圣四种藏经删去。

[^55]: 乱心：又作心乱、散乱，指妄想纷飞的精神状态。

[^56]: 知：高丽藏原无此字，今依据宋、元、明、圣四种藏经补上。

[^57]: 当：高丽藏原作“常”，今依据宋、元、明三种藏经改。

[^58]: 身：高丽藏原无此字，今依据宋、元、明、圣四种藏经补上。

