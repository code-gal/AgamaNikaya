# 增一阿含经卷第三十七



## 八难品第四十二之二


“当云何与车那[^1]比丘从事？”

世尊告曰：“当以梵法罚[^2]之。”

阿难白佛：“云何梵法罚之？”

世尊告曰：“不应与车那比丘有所说，亦莫言善，复莫言恶，然此比丘亦复不向汝当有所说。”

阿难白佛言：“设不究事者，此则犯罪不重乎？”

世尊告曰：“但不与语，即是梵法之罚；然由不改者，当将诣众中诸人共弹使出，莫与说戒，亦莫与法会从事。”

尔时，世尊便说此偈：

“欲与彼怨家，而报其怨者；

恒念莫与语，此恶无过者。”

是时，拘尸那竭人民闻如来当取灭度，克在夜半。是时，国土人民往至双树间；到已，头面礼足，在一面坐。尔时，人民白世尊言：“今闻如来当取灭度，我等当云何兴敬？”

是时，世尊顾视阿难。是时，阿难即作是念：如来今日身体疲倦，欲使我旨授彼义。是时，阿难右膝着地，长跪叉手，白世尊言：“今有二种之姓，一名婆阿陀，二名须拔陀，今来自归如来、圣众：‘唯愿世尊听为优婆塞，自今已后不复杀生！’复有名帝奢，二名优波帝奢；复有名佛舍，二名鸡头，如是之比皆来归如来：‘唯愿世尊听为优婆塞，自今之后不复杀生，奉持五戒！’”

是时，世尊广为说法，发遣使归。是时，五百摩罗[^3]众即从座起，绕佛三匝，便退而去。尔时，世尊告阿难曰：“吾最后受证弟子，所谓拘尸那竭五百摩罗是也。”

尔时，须拔[^4]梵志从彼国来至拘尸那竭国，遥见五百人来，即问之曰：“汝等为从何来？”

五百人报曰：“须拔当知，如来今日当取灭度在双树间。”

是时，须拔便作是念：如来出现于世甚为难遇，如来出世时时乃有，如优昙钵华亿劫乃出。我今少多有疑，不解诸法，唯彼瞿昙沙门能解我狐疑；我今可往至彼瞿昙所，而问此义。

是时，须拔梵志至双树间，到阿难所，白阿难曰：“吾闻世尊今日当取灭度，为审尔不？”

阿难报曰：“审有其事。”

须拔白言：“然我今日犹有狐疑，唯愿听许白世尊此言：‘余人不解六师所说，为得见沙门瞿昙所说乎？’”

阿难白言：“止！止！须拔！勿娆如来！”

如是再三，复白阿难曰：“如来出世甚不可遇，如优昙钵华时时乃有；如来亦复如是，时时乃出。然我今观如来足能解我狐疑，我今所问义者盖不足言。又今，阿难！不与我往白世尊。又闻如来却观无穷，前睹无极，然今日独不见接纳。”

是时，世尊以天耳遥[^5]闻须拔向阿难作如是论。尔时，世尊告阿难曰：“止！止！阿难！勿遮须拔梵志。所以然者，此来问义多所饶益，若我说法者即得度脱。”

是时，阿难语须拔言：“善哉！善哉！如来今听在内问法。”是时，须拔闻此语已，欢喜踊跃，不能自胜。又复须拔往至世尊所，头面礼足，在一面坐。

尔时，须拔白世尊言：“我今欲有所问，唯愿听许！”

是时，世尊告须拔曰：“今正是时，宜可时问。”

是时，须拔白佛言：“诸异沙门，瞿昙！知诸算术，多所过度，所谓不兰迦叶、阿夷专、瞿耶楼、波[^6]休迦旃、先毗卢持、尼揵子等，如此之辈[^7]知三世事乎？为不解耶？其六师之中复有胜如来乎？”

尔时，世尊告曰：“止！止！须拔！勿问此义，何烦问此胜如来乎？然我今日在此座上，当与汝说法，善思念之。”

须拔白佛言：“今当为问深义，唯愿世尊以时说之！”

尔时，世尊告曰：“我初学道时年二十九，欲度人民故，三十五年在外道中学[^8]，自是已来更不见沙门、婆罗门。其大众中无八贤圣道者，则无沙门四果[^9]。是谓，须拔！世间空虚，更无真人得道者也；以其贤圣法中有贤圣法者，则有沙门四果之报[^10]。所以然者，因有沙门四果之报，皆由贤圣八品道也。若须拔！若我不得无上正真之道，皆由不得贤圣八品道，以其得贤圣八品道，故成佛道。是故，须拔！当求方便，成贤圣道。”

然须拔复白佛言：“我亦乐闻贤圣八品道，唯愿演说！”

世尊告曰：“所谓八道者，等见、等治、等语、等命、等业、等方便、等念、等三昧。是谓，须拔！贤圣八品道。”

是时，须拔即于座上得法眼净。尔时，须拔语阿难言：“我[^11]今快得善利，唯愿世尊听为沙门！”

阿难报言：“汝今自往至世尊所，求作沙门！”

是时，须拔往至世尊所，头面礼足，白世尊言：“唯愿世尊听作沙门！”尔时，须拔即成沙门身，着三法衣；时须拔仰观世尊颜，即于座上有漏心得解脱。

尔时，世尊告阿难曰：“我最后弟子之中，所谓须拔是也。”

尔时，须拔白佛言：“我今闻世尊夜半当取般涅槃，唯愿世尊先听我取涅槃，我不堪见如来先取灭度！”

尔时，世尊默然可之。所以然者，过去恒[^12]沙诸佛世尊，最后取证弟子先取般涅槃，如来后取灭度。此是诸佛世尊常法，非适今日也！是时，须拔见世尊已可之，即在如来前，正身正意，系念在前，于无余涅槃界而取灭度。是时，此地六变振动。

尔时，世尊便说此偈：

“一切行无常，生者必有死；

不生则不死，此灭为最乐！”

是时，世尊告阿难曰：“自今已后敕诸比丘，不得卿仆相向，大称尊，小称贤，相视当如兄弟；自今已后不得称父母所作字[^13]。”

是时，阿难白世尊言：“如今诸比丘当云何自称名号？”

世尊告曰：“若小比丘向大比丘称长老，大比丘向小比丘称姓字[^14]。又诸比丘欲立字者，当依三尊。此是我之教诫。”

是时，阿难闻世尊所说，欢喜奉行！


### 三七三

闻如是：

一时，佛在舍卫国鹿野苑中，与大比丘众五百人俱。

是时，波呵罗阿须伦及牟提轮天子[^15]，非时[^16]至世尊所，头面礼足，在一面坐。

是时，如来问阿须伦曰：“汝等甚乐大海中乎？”

阿须伦白佛言：“实乐，非为不乐。”

世尊告曰：“大海之中有何奇特之法，汝等见已，于中娱乐？”

阿须伦白佛言：“大海之中有八未曾有之法，诸阿须伦娱乐其中。云何为八？于是，大海之中极深且广，是谓初未曾有之法。

“复次，大海有此神德，四大江河，一一河者将从五百以投大海，便失本名字，是谓第二未曾有法[^17]。

“复次，大海皆同一味，是谓第三未曾有法[^18]。

“复次，大海以时潮[^19]贺，不失时节，是谓第四未曾有之法。

“复次，大海鬼神所居，有形之类无不在大海中者，是谓第五未曾有之法。

“复次，大海之中皆容极大之形，百由旬形、千由旬形[^20]……乃至七千由旬形，亦不逼迮，是谓第六未曾有之法。

“复次，大海之中出若干种珍宝![[../images/00101.jpeg|20]]]]、玛瑙、真珠、琥珀、水精、琉璃，是谓第七未曾有之法。

“复次，大海之中下有金沙，又有须弥山，四宝所成，是谓第八未曾有之法。此名八未曾有之法，使诸阿须伦娱乐其中。”

是时，阿须伦白世尊：“如来法中有何奇特，使诸比丘见已，娱乐其中？”

佛告阿须伦曰：“有八未曾有之法，使诸比丘娱乐其中。云何为八？又我法中戒律具足，无放逸行，是谓初未曾有之法。诸比丘见已，娱乐其中，如彼大海极深且广[^21]。

“复次，我法中有四种姓，于我法中作沙门，不录前名，更作余字；犹如彼海，四大江河皆投于海而同一味，更无余名，是谓第二未曾有之法。

“复次，我法中施设禁戒，随其教戒[^22]亦不越叙[^23]，是谓第三未曾有之法。

“复次，我法中皆同一味，所谓贤圣八品道味[^24]，是谓第四未曾有之法也；如彼大海悉同一味。

“复次，我法中种种法充满其中，所谓四意止[^25]、四意断、四神足、五根、五力[^26]、七觉意、八真直行[^27]；诸比丘见已，娱乐其中，如彼大海诸神居其中[^28]。是谓第五未曾有之法。

“复次，我法中有种种珍宝，所谓念觉意宝、法觉意宝、精进觉意宝、喜觉意宝、猗觉意宝、定觉意宝、护觉意宝，是谓第六未曾有之法；诸比丘见已，娱乐其中，如彼大海出种种珍宝[^29]。

“复次，我法中诸有众生类，剃除须发，着三法衣，出家学道，于无余涅槃界而取灭度，然我法中无有增减，如彼大海，诸河投之、无有增减，是谓第七未曾有之法；诸比丘见已，娱乐其中。

“复次，我法中有金刚三昧，有灭尽三昧，一切光明三昧，得不起三昧，种种三昧不可称计，诸比丘见已娱乐，如彼大海下有金沙[^30]，是谓第八未曾有之法；诸比丘见已，娱乐其中。于我法中有此八未曾有之法，诸比丘于其中[^31]自娱乐。”

是时，阿须伦白世尊曰：“如来法中使有一未曾有法者，胜彼海中八未曾有之法，百倍、千倍不可为比，所谓贤圣八道是也。善哉！世尊！快说斯言。”

尔时，世尊渐[^32]与说法，所谓施论、戒论、生天之论，欲不净想，漏为大患，出要为妙；尔时，以见彼心开意解，诸佛世尊常所说法：苦、集[^33]、尽、道，尽与说之。

尔时，阿须伦便作是念：应有五谛，今世尊但说四谛，与诸天说五谛。是时，天子即于座上得法眼净。时[^34]，阿须伦白世尊言：“善哉！世尊！快说斯言，今欲还所在。”

世尊告曰：“宜知是时。”即从座起，头面礼足，复道而去。

时，天子语阿须伦曰：“汝今所念极为不善，云：‘如来与诸天说五谛，与我说四谛。’所以然者，诸佛世尊终无二言，诸佛终不舍众生，说法亦无懈倦，说法亦复无尽，亦复不选择人与说法，平等心而说法；有四谛：苦、集[^35]、尽、道，汝今莫作是念而呰如来，言有五谛。”

是时，阿须伦报曰：“我今所造不善，自当忏悔！要当至如来所便问此义。”

尔时，阿须伦及天子闻佛所说，欢喜奉行！


### 三七四

闻如是：

一时，佛在舍卫国祇树给孤独园。

尔时，世尊告诸比丘：“天地大动有八因缘。云何为八？比丘当知，此阎浮里地，南北二万一千由旬，东西七千由旬，厚六万八千由旬，水厚八万四千由旬，火厚八万四千由旬，火下有风厚六万八千由旬，风下际有金刚轮，过去诸佛世尊舍利尽在彼间。比丘当知，或有是时，大风正动，火亦动；火已动，水便动；水已动，地便动，是谓第一因缘使地大动。

“复次，菩萨从兜术天降神来下在母胎中，是时地亦大动，是谓第二因缘使地大动。

“复次，菩萨降神出母胎时，天地大动，是谓第三因缘使地大动。

“复次，菩萨出家学道，成无上正真等正觉，是时天地大动，是谓第四因缘使地大动。

“复次，若如来入无余涅槃界而取灭度，是时天地大动，是谓第五因缘使地大动。

“复次，有大神足比丘心得自在，随意欲行无数变化，或分身为百千之数，复还为一，飞行虚空，石壁皆过，踊没自由，观地无地想，了悉空无，是时地为大动[^36]，是谓第六因缘地为大动。

“复次，诸天大神足，神德无量，从彼命终[^37]还生彼间，由宿福行，具足诸德，舍本天形，得作帝释、若梵天王，时地为大动[^38]，是谓第七因缘地为大动。

“复次，若众生命终福尽，是时诸国王不乐本邦，各各相攻伐，或饥俭死者，或刀刃死者，是时天地大动[^39]，是谓第八因缘使地大动。如是，比丘！有八因缘使天地大动。”

尔时，诸比丘闻佛所说，欢喜奉行！


### 三七五

闻如是：

一时，尊者阿那律游在四佛所居之处[^40]。

是时，阿那律在闲静之处，便作是念：诸释迦文佛弟子之中，戒德、智慧成就者皆依戒律，于此正法中而得长养，诸声闻之中不具足戒律者，斯等之类皆离正法，不与戒律相应。如今此二法，戒与闻何者为胜？我今可以此因缘之本，往问如来是事如何？阿那律复作是念：此法，知足者之所行，非无厌者之所行；少欲者之所行，非为多欲者之所行；此法，应闲居者之所行，非在愦闹之所行；此法，持戒人之所行，非犯戒者之所行[^41]；三昧者之所行，非乱者之所行；智慧者之所行，非愚者之所行；多闻者之所行，非少闻者之所行[^42]。是时，阿那律思惟此八大人念[^43]，今我可往至世尊所，而问此义。尔时，世尊在舍卫城祇树给孤独园。

是时，王波斯匿请如来及比丘僧夏坐九十日。是时，阿那律渐渐人间，将五百比丘游化；转至舍卫国，到如来所，头面礼足，在一面坐。时，阿那律白世尊言：“我在闲静之处，思惟此义，戒与闻，此二法何者最胜乎？”

是时，世尊与阿那律便说此偈：

“戒胜闻胜耶？汝今起狐疑：

戒胜于闻者，于中何狐疑？

“所以然者，阿那律当知，若比丘戒成就者，便得定意；已得定意，便获智慧；已得智慧，便得多闻；已得多闻，便得解脱；已得解脱，于无余涅槃而取灭度，以此明之，戒为最胜。”

是时，阿那律向世尊说此八大人念。佛告阿那律曰：“善哉！善哉！阿那律！汝今所念者，正是大人之所思惟也。少欲知足、在闲居之处、戒成就、三昧成就、智慧成就、解脱成就、多闻成就。汝今，阿那律！当建是意，思惟八大人念。云何为八？此法精进者之所行，非懈怠者之所行[^44]。所以然者，弥勒菩萨应三十劫当成无上正真等正觉，我以精进之力超越成佛。

“阿那律知之：诸佛世尊皆同一类，同其戒律、解脱、智慧而无有异；亦复同空，无相、愿，有三十二相、八十种好[^45]，而庄严其身，视无厌足，无能见顶者，皆悉不异。唯有精进不同，于过去当来诸佛世尊，精进者，吾最为胜。是故，阿那律！此第八大人之念，此为最、为上，为尊为贵，为无有喻，犹如由乳有酪，由酪有酥，由酥有醍醐，然复醍醐于中最上，为无有比。此亦如是，精进之念，于八大人念中最上，实无有比！

“是故，阿那律！当奉八大人念，亦当与四部众分别其义。设当八大人念流布在世者，令我弟子皆当成须陀洹道、斯陀含道、阿那含道、阿罗汉道。所以然者，我法，少欲者之所行，非多欲者所行也；我法，知足者之所行，非无厌者之所行也；我法，闲居者之所行，非众中者之所行也；我法，持戒者之所行，非犯戒者之所行也；我法，定者之所行，非乱者所行也；我法，智者之所行，非愚者之所行也；我法，多闻者之所行，非少闻者所行也；我法，精进者之所行，非懈怠者所行也。是故，阿那律！四部之众当求方便，行此八大人念。如是，阿那律！当作是学！”

尔时，阿那律闻佛所说，欢喜奉行！


### 三七六

闻如是：

一时，佛在舍卫国祇树给孤独园。

尔时，世尊告诸比丘：“有八部之众，汝等当知。云何为八？所谓刹利众、婆罗门众、长者众、沙门众、四天王众、三十三天众、魔王[^46]众、梵天王众。比丘当知，我曩昔已来至刹利众中，共相问讯，言谈讲论，亦复无人与我等者，独步无侣，亦无俦匹；少欲知足，念不错乱，戒成就、三昧成就、智慧成就、解脱成就、多闻成就、精进成就。

“复自忆念，至婆罗门众中、长者众中、沙门众中、四天王众中、三十三天众中、魔王众中、梵天王众中，共相问讯，言谈讲论，独步无侣，亦无俦匹，于中最尊，亦无等伦；少欲知足，意不错乱，戒成就、三昧成就、智慧成就、解脱成就、多闻成就、精进成就。我当尔时，在八部众中独步无侣，与尔许众生作大覆盖。是时，八部之众无能见顶，亦不敢瞻颜，何况当共论议乎？所以然者，我亦不见天上、人中、魔、若魔天、沙门、婆罗门众中，有能成就此八法者，除如来存不论之。是故，比丘！当求方便，行此八法。如是，诸比丘！当作是学！”

尔时，诸比丘闻佛所说，欢喜奉行！


### 三七七

闻如是：

一时，佛在舍卫国祇树给孤独园。

尔时，阿那邠邸长者往至世尊所，头面礼足，在一面坐。是时，世尊告长者曰：“长者家中广施不乎？”

长者白佛：“贫家惠施，昼夜不断，四城门中，及大市中，家中行路，及佛、比丘僧，是为八处惠施。如是，世尊！其有所须，须衣惠衣，须食与食，国中珍宝终不违逆，衣被、饮食、床卧具、病瘦医药，悉给施之。亦有诸天来至我所，在虚空中而告我曰：‘分别尊卑，此者持戒，此者犯戒，与此获福，与彼无报。’然我心正无有彼此，不起增减之心，普等慈心于一切众生。有其众生依命根存形，有食则存，非食命不济。施惠一切众生，其报无量，受其果报，无有增减。”

佛告长者：“善哉！善哉！长者！平等施者福第一尊。然众生之心复有胜，如施持戒人胜犯戒者。”

是时，虚空神、天[^47]，称庆无量，即时而说此偈：

“佛说择施尊，愚众有增减；

求其良福田，何过如来众？

“然今世尊所说极为快哉！施持戒人，胜犯戒者。”

尔时，世尊告阿那邠邸长者：“今当与汝说贤圣之众，善思念之，抱在心怀；或施少获福多，或施多获福多。”

阿那邠邸长者白佛言：“唯愿世尊敷演其义！云何施少获福多？云何施多获福多？”

佛告长者：“向阿罗汉、得阿罗汉、向阿那含、得阿那含、向斯陀含、得斯陀含、向须陀洹[^48]、得须陀洹。是谓，长者！贤圣之众，施少获福多，施多获福多。”

尔时，世尊便说此偈：

“四向成就人，四者成果实；

此名贤圣众，惠施获福广。

“过去久远诸佛世尊，亦复有此贤圣之众，如我今日无异；正使当来诸佛世尊出现于世者，亦得如此贤圣之众。是故，长者！欢喜悦心，供养圣众。”

是时，世尊与彼长者说微妙法，立不退转之地。长者闻法已，喜庆无量，即从座[^49]起，头面礼足，绕佛三匝，便退而去。

是时，阿那邠邸长者闻佛所说，欢喜奉行！


### 三七八

闻如是：

一时，佛在舍卫国祇树给孤独园。

尔时，世尊告诸比丘：“若善男子、善女人，以财物惠施获八功德。云何为八？一者随时惠施，非为非时；二者鲜洁惠施，非为秽浊；三者手自斟酌，不使他人；四者誓愿惠施，无憍恣[^50]心；五者解脱惠施，不望其报；六者惠施求灭，不求生天；七者施求良田，不施荒地；八者然持此功德，惠施众生，不自为己。如是，比丘！善男子、善女人，以财物惠施获八功德[^51]。”

尔时，世尊便说斯偈：

“智者随时施，无有悭贪心；

所作功德已，尽用惠施人。

此施为最胜，诸佛所加叹；

现身受其果，逝则受天福。

“是故，比丘！欲求其果报者，当行此八事。其报无量，不可胜计，获甘露之宝，渐至灭度。如是，诸比丘！当作是学！”

尔时，诸比丘闻佛所说，欢喜奉行！


### 三七九

闻如是：

一时，佛在舍卫国祇树给孤独园。

尔时，世尊告诸比丘：“我今当说趣泥犁[^52]之路，向涅槃之道，善思念之，无令漏失。”

诸比丘白佛言：“如是，世尊！”诸比丘从佛受教。

佛告比丘：“彼云何趣泥犁之路，向涅槃之道？邪见趣泥犁之[^53]路，正见向涅槃之道；邪治趣泥犁之路，正治[^54]向涅槃之道；邪语趣泥犁之路，正语向涅槃之道；邪业趣泥犁之路，正业向涅槃之道；邪命[^55]趣泥犁之路，正命向涅槃之道；邪方便趣泥犁之路，正方便向涅槃之道；邪念趣泥犁之路，正念向涅槃之道；邪定趣泥犁之路，正定向涅槃之道。是谓，比丘！趣泥犁之路，向涅槃之道。诸佛世尊常所应说法，今已果矣！汝等乐在闲居处，树下露坐，念行善法，无起懈慢；今不勤行，后悔无及。”

尔时，诸比丘闻佛所说，欢喜奉行！

非时泥犁道，须伦天地动，

大人八念众，善男子施道。

[^1]: 车那：又作车匿、阐陀、阐那、阐怒，意为欲作。本为释迦太子逾城出家时的驭马者，出家后为六群比丘之一，多有不如法行为，佛陀入灭后，被治以梵坛罚，终悔过，从阿难学道而得证阿罗汉果。

[^2]: 梵法罚：又作梵罚、梵檀罚、梵坛罚，意为默摈，即不与共语、不劝告、亦不教诫之治罪法。

[^3]: 摩罗：种族名，意为力士。

[^4]: 须拔：又作须跋、须拔陀、须跋陀罗、苏跋陀罗，意为善贤、好贤，为佛陀最后度化之弟子。

[^5]: 遥：高丽藏原作“遇”，今依据宋、元、明、圣四种藏经改。

[^6]: 波：高丽藏原作“胝”，今依据元、明二种藏经改。

[^7]: 辈：高丽藏原作”比”，今依据宋、元、明三种藏经改。

[^8]: 三十五年在外道中学：应为三十五岁前在外道中学。

[^9]: 沙门四果：即通过佛法修行所能成就的四种声闻果位，包括须陀洹果、斯陀含果、阿那含果、阿罗汉果。

[^10]: 世间空虚……则有沙门四果之报：汉译《南传大藏经·长部经典二·一六·大般涅槃经》译作“外道沙门之言论皆是空幻。然，须跋，若诸比丘住此正道者，此世间则不空缺阿罗汉”。

[^11]: 我：此字之前，高丽藏原有一“尔”字，为衍文，今依据宋、元、明、圣四种藏经删去。

[^12]: 恒：高丽藏原作“洹”，今依据碛砂藏改。

[^13]: 自今已后敕诸比丘……自今已后不得称父母所作字：汉译《南传大藏经·长部经典二·一六·大般涅槃经》译作“诸比丘今以‘友’一词互相交换称呼，于我灭后，勿再应用”。

[^14]: 若小比丘向大比丘称长老，大比丘向小比丘称姓字：汉译《南传大藏经·长部经典二·一六·大般涅槃经》译作“年长比丘，应呼年少比丘之姓名，或以‘友’称之。年少比丘，应呼年长比丘为‘大德’或‘具寿’”。

[^15]: 波呵罗阿须伦及牟提轮天子：《中阿含·三五·阿修罗经》作“婆罗逻阿修罗王、牟梨遮阿修罗子”。

[^16]: 非时：一般指正午以后至隔日天亮，此处指后夜时分，一般天人、非人等于此时拜访佛陀。

[^17]: 未曾有法：高丽藏原作“之法也”三字，今依据宋、元、明、圣四种藏经改。

[^18]: 未曾有法：高丽藏原作“之法也”三字，今依据宋、元、明、圣四种藏经改。

[^19]: 潮：高丽藏原作“朝”，今依据宋、元、明三种藏经改。

[^20]: 千由旬形：高丽藏原无此四字，今依据宋、元、明三种藏经补上。

[^21]: 又我法中戒律具足……如彼大海极深且广：汉译《南传大藏经·增支部经典五·八集·大品·十九·波呵罗》译作“譬如大海渐渐趣向、渐渐倾向、渐渐临入，而无有忽然险峻。如是，波呵罗！于此法与律，渐渐有学、渐渐有所作、渐渐有道，而无有忽然了知通达……波呵罗！此为此法与律，第一种希有、未曾有之法，见此而诸比丘乐于此法与律”。

[^22]: 随其教戒：高丽藏原作“相随”二字，今依据宋、元、明三种藏经改。

[^23]: 复次，我法中施设禁戒，随其教戒亦不越叙：汉译《南传大藏经·增支部经典五·八集·大品·十九·波呵罗》译作“譬如于大海有常法不超岸。如是，波呵罗！为我诸声闻所制之学处，即使我诸声闻，乃至有失命之因缘亦不超越”。

[^24]: 我法中皆同一味，所谓贤圣八品道味：汉译《南传大藏经·增支部经典五·八集·大品·十九·波呵罗》译作“譬如大海者，是一味咸味。如是，波呵罗！此法与律，是一味之解脱味”。

[^25]: 四意止：高丽藏原无此三字，今依据宋、元、明三种藏经补上。

[^26]: 力：有不动义、破恶义；相对于“根”。

[^27]: 八真直行：即八正道。

[^28]: 复次，我法中种种法充满其中……如彼大海诸神居其中：汉译《南传大藏经·增支部经典五·八集·大品·十九·波呵罗》译作“譬如大海者，乃大众生之住处，此中众生者谓：提麑鱼、提麑耆罗鱼、提麑提觉耆罗鱼、阿修罗、龙、乾达婆。于大海有百由旬身、二百由旬身、三百由旬身、四百由旬身、五百由旬身之众生。如是，波呵罗！此法与律，乃大众生之住处，此中众生者谓：预流者、向预流果现证者；一来者、向一来果现证者；不还者、向不还果现证者；阿罗汉、向阿罗汉果现证者”。

[^29]: 复次，我法中有种种珍宝……如彼大海出种种珍宝：汉译《南传大藏经·增支部经典五·八集·大品·十九·波呵罗》译作“譬如于大海有多宝、种种宝，此中宝者谓：真珠、摩尼珠、琉璃、砗渠、璧玉、珊瑚、银、金、红玉、玛瑙。如是，波呵罗！此法与律，有多宝、种种宝，此中宝者谓：四念处、四正勤、四神足、五根、五力、七觉支、八圣道”。

[^30]: 复次，我法中有金刚三昧……如彼大海下有金沙：汉译《南传大藏经·增支部经典五·八集·大品·十九·波呵罗》译作“譬如大海与死尸不共住，若于大海有死尸，则速疾运于岸、于陆上。如是，波呵罗！若人之破戒、恶法、不净而有招疑讶之行，隐覆所作，以非沙门称为沙门，以非梵行者称为梵行者，内心腐烂、漏泄，等同于尘介者，则僧伽与此不共住，速疾集会举此，若彼即使坐于比丘众之中，彼亦与僧伽远离，僧伽亦与彼远离”。

[^31]: 于其中：高丽藏原作“甚”字，今依据宋、元、明三种藏经改。

[^32]: 渐：高丽藏原作“暂”，今依据宋、元、明三种藏经改。

[^33]: 集：高丽藏原作“习”，今依据元、明、圣三种藏经改。

[^34]: 时：高丽藏原无此字，今依据宋、元、明、圣四种藏经补上。

[^35]: 集：高丽藏原作“习”，今依据元、明、圣三种藏经改。

[^36]: 复次，有大神足比丘心得自在……是时地为大动：汉译《南传大藏经·长部经典二·一六·大般涅槃经》译作“有神通、心自在者之沙门或婆罗门，或有大神通大威神力之天神，仅修地想而少修水想时，此地则大震动”。

[^37]: 从彼命终：高丽藏原无此四字，今依据碛砂藏补上。

[^38]: 复次，诸天大神足……时地为大动：汉译《南传大藏经·长部经典二·一六·大般涅槃经》译作“当如来住正念正知、舍寿行之时，此地则大震动”。

[^39]: 复次，若众生命终福尽……是时天地大动：汉译《南传大藏经·长部经典二·一六·大般涅槃经》译作“当如来转无上法轮时，此地则大震动”。

[^40]: 四佛所居之处：《中阿含·七四·八念经》作“枝提瘦水渚林中”；汉译《南传大藏经·增支部经典五·八集·居士品·三十·阿那律》作“支提国东竹山林”。

[^41]: 此法，持戒人之所行，非犯戒者之所行：《中阿含·七四·八念经》译作“道从正念，非邪念得”。

[^42]: 多闻者之所行，非少闻者之所行：《中阿含·七四·八念经》译作“道从精勤，非懈怠得”。

[^43]: 阿那律思惟此八大人念：汉译《南传大藏经·增支部经典五·八集·居士品·三十·阿那律》作“善哉，阿那律！汝思念大人之七念”。大人，指四双八辈。

[^44]: 当建是意……非懈怠者之所行：《中阿含·七四·八念经》译作“阿那律陀！汝从如来更受第八大人之念，受已，便思道从不戏、乐不戏、行不戏，非戏、非乐戏、非行戏得。阿那律陀！若汝成就此大人八念者，汝必能离欲、离恶不善之法……至得第四禅成就游”。

[^45]: 三十二相、八十种好：三十二种显著之胜妙相、八十种细微之美好相。相，指显著之胜妙相；好，指隐藏在显著相中的细微美好相。

[^46]: 王：高丽藏原无此字，今依据宋、元、明三种藏经补上。

[^47]: 虚空神、天：又作地居诸天。

[^48]: 向须陀洹：趣向于须陀洹果，即为得须陀洹果而作相应加行之圣者。

[^49]: 座：高丽藏原作“坐”，今依据元、明、圣三种藏经改。

[^50]: 恣：放纵。

[^51]: 若善男子、善女人……以财物惠施获八功德：汉译《南传大藏经·增支部经典五·八集·布施品·三十七·善士（一）》译作“善士之施有八种。以何为八耶？即：鲜洁而施、殊妙而施、随时而施、相应而施、辨别而施、屡屡而施、施心明净、施而适悦。诸比丘！如是，善士之施有八种”。

[^52]: 泥犁：又作泥黎、泥梨，即地狱。

[^53]: 之：高丽藏原无此字，今依据圣藏补上。

[^54]: 邪治……正治：邪治，即邪思维；正治，即正思维。

[^55]: 邪命：相对于正命，指不如法的活命方式。

