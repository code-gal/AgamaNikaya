# 增一阿含经卷第四十六



## 放牛品第四十九[^1]（第四分别诵）



### 四三四

闻如是：

一时，佛在舍卫国祇树给孤独园。

尔时，世尊告诸比丘：“若放牛儿成就十一法，牛群终不长益，亦复不能将护其牛。云何为十一？于是，放牛人亦不别其色，不解其相，应摩刷而不摩刷，不覆护疮痍，不随时放烟，不知良田茂草处，不知安隐之处，亦复不知渡牛处所，不知时宜![[../images/00056.jpeg|20]]]]牛[^2]时不留遗余，![[../images/00056.jpeg|20]]]]之，是时诸大牛可任用者不随时将护[^3]。是谓，比丘！若牧牛人成就此十一法，终不能长养其牛，将护其身。

“今此众中比丘亦复如是，终不能有所长益。云何为十一？于是，比丘不别其色，不晓其相，应摩刷而不摩刷，不覆护疮痍，不随时放烟，不知良田茂草处，不知渡处，亦复不知安隐之处，不知时宜，食不知留遗余，诸长老比丘亦不敬待。

“云何比丘不知色？于是，比丘！有四大及四大所造色，皆悉不知，如是比丘不别其色。

“云何比丘不别其相？于是，比丘不知行愚，亦不知行智，如实而不知[^4]，如是比丘不别其相。

“云何比丘应摩刷而不摩刷？于是，比丘若眼见色便起色想[^5]，有诸乱念．又且不守护眼根，以不善摄念，造众殃舋，不守护眼根；如是，比丘若耳闻声……鼻嗅香……舌知味……身知细滑……意知法，起诸乱想，亦不守护意根，不改其行。如是比丘应摩刷而不摩刷[^6]。

“云何比丘不覆护疮？于是，比丘起欲想而不舍离，亦不除去其念，若起瞋想、杀害想，起诸恶不善想，终不舍之，如是比丘不覆护疮[^7]。

“云何比丘不随时起烟？于是，比丘所讽诵法，不随时向人说，如是比丘不随时放烟。

“云何比丘不知良田茂草处[^8]？于是，比丘不知四意止，如实而不知，如是比丘不知良田茂草处。

“云何比丘不知渡处[^9]？于是，比丘不别贤圣八品道，如是比丘不知渡处。

“云何比丘不知所爱？于是，比丘于十二部：契经、祇夜、授决、偈、因缘、本末、方等、譬喻、生经、说、广普、未曾有法，如是比丘不知所爱[^10]。

“云何比丘不知时宜？于是，比丘便往轻贱家、博戏家，如是比丘不知时宜[^11]。

“云何比丘不留遗余[^12]？于是，比丘！有信梵志、优婆塞往而请之，然诸比丘贪著饮食不知止足，如是比丘不留遗余。

“云何比丘不敬长老诸高德比丘？于是，比丘不起恭敬之心向诸有德人，如是比丘多有所犯，是谓比丘不敬长老。若有比丘成就十一法，终不能于此法中多所饶益。

“若复牧牛人成就十一法者[^13]，能拥护其牛，终不失时，有所饶益。云何为十一？于是，牧牛人知其色，别其相，应摩刷而摩刷，覆护疮痍，随时而起烟，知良田茂草处，知渡要处，爱其牛，分别时宜，亦知性行![[../images/00056.jpeg|20]]]]牛时知留遗余，亦复知随时将护可任用者，如是牧牛人将护牛。如是，比丘！若牧牛人成就此十一法，不失时节者，终不可沮坏。

“如是，比丘若成就十一法者，于此现法中多所饶益。云何十一法？于是，比丘知色，知相，知摩刷，知覆护疮，知起烟，知良田茂草处，知所爱，知择道行，知渡处，知食止足，知敬奉长老比丘，随时礼拜。

“云何比丘而知色？于是，比丘知四大色，亦知四大所造色，是谓比丘知色。

“云何比丘知相？于是，比丘知愚相，知智相，如实而知之，如是比丘知相。

“云何比丘知摩刷？于是，比丘若欲想起，念知舍离，亦不殷勤，永无欲想；若恚想、害想，及诸恶不善想起，念知舍离，亦不殷勤，永无恚想，如是比丘为知摩刷。

“云何比丘知覆护疮？于是，比丘若眼见色不起色想[^14]，亦不染著而净眼根，除去愁忧恶不善法，心不贪乐，于中而护眼根；如是，比丘若耳闻声……鼻嗅香……舌知味……身知细滑……意知法，不起识想[^15]，亦不染著而净意根，如是比丘知覆护疮。

“云何比丘知起烟？于是，比丘所从闻法广与人说，如是比丘为知起烟。

“云何比丘知良田茂草处？于是，比丘贤圣八品道如实知之，是谓比丘知良田茂草处。

“云何比丘知所爱？于是，比丘若闻如来所说法宝，心便爱乐，如是比丘为知所爱。

“云何比丘择道行？于是，比丘于十二部经择而行之，所谓契经、祇夜、授决、偈、因缘、本末、方等、譬喻、生经、说、广普、未曾有法，如是比丘知择道行。

“云何比丘知渡处？于是，比丘知四意止，是谓比丘知渡处。

“云何比丘知食止足？于是，比丘！有信梵志、优婆塞来请者，不贪饮食，能自止足，如是比丘为知止足。

“云何比丘随时恭奉长老比丘？于是，比丘恒以身、口、意善行向诸长老比丘，如是比丘随时恭奉长老比丘。如是，若成就十一法者，于现法中多所饶益。”

尔时，世尊便说此偈：

“牧牛不放逸，其主获其福；

六牛六年中，展转六十牛。

比丘戒成就，于禅得自在；

六根而寂然，六年成六通。

“如是，比丘！若有人能离此恶法，成后十一法者，于现法中多所饶益。如是，比丘！当作是学！”

尔时，诸比丘闻佛所说，欢喜奉行！


### 四三五

闻如是：

一时，佛在舍卫国祇树给孤独园。

尔时，世尊告诸比丘：“若比丘成就十一法者，必能有所成长。云何为十一？于是，比丘！戒成就，三昧成就，智慧成就，解脱成就，解脱见慧成就，诸根寂静，饮食知止足，恒修行共法，亦知其方便，分别其义，不著利养。如是，比丘！若成就此十一法者，堪任长养。所以然者，一切诸行正有十一法。”

尔时，阿难白世尊言：“何以故，正有十一法，无有出者？云何为十一？”

“所谓，阿练若，乞食，一处坐，一时食，正中食，不择家食，守三衣，坐树下，露坐闲静之处，着补衲[^16]衣，若在冢间[^17]。是谓，比丘！有人成就此十一法，便能有所至。我今复重告汝，若有人十一年中学此法，即于现身成阿那含，转身便成阿罗汉。诸比丘！且舍十一年，若九、八、七、六、五、四、三、二、一年学此法者，便成二果：若阿那含、若阿罗汉。且舍十二月，若能一月之中修行其法，彼比丘必成二果：若阿那含、若阿罗汉。所以然者，十二因缘皆出十一法中，所谓生、老、病、死、愁、忧、苦、恼。

“我今教诸比丘，当如迦叶比丘之比，设有人行谦苦之法，此行难及。所以然者，迦叶比丘成就此十一法，当知过去多萨阿竭成等正觉，亦成就此十一苦法。今迦叶比丘，皆愍念一切众生，若供养过去诸声闻，后身方当乃得受报；设供养迦叶者，现身便受其报；设我不成无上等正觉，后当由迦叶成等正觉。由此因缘故，迦叶比丘胜过去诸声闻，其能如迦叶比丘者，此则上行。如是，比丘！当作是学！”

尔时，诸比丘闻佛所说，欢喜奉行！


### 四三六

闻如是：

一时，佛在舍卫国祇树给孤独园。

尔时，佛与无数众生，前后围绕而为说法。尔时，舍利弗将众多比丘而经行。大目乾连及大迦叶、阿那律、离越、迦旃延、满愿子、优波离、须菩提、罗云、阿难比丘，各各将众多比丘自相娱乐[^18]。提婆达兜亦复将众多比丘而自经行。

尔时，世尊见诸神足弟子，各将其众而自经行。尔时，世尊告诸比丘：“人根情性各各相似，善者与善共并，恶者与恶共并；犹如乳与乳相应，酥与酥相应，粪与[^19]屎、溺各自相应。此亦如是，众生根源所行法则各自相应；善者与善相应，恶者与恶相应。汝等颇见舍利弗比丘将诸比丘经行乎？”

诸比丘白佛言：“唯然，见之。”

佛告比丘：“如此诸人皆智慧之士。”

又告比丘：“汝等颇见目连比丘将诸比丘经行乎？”

诸比丘白佛言：“唯然，见之。”

佛告之曰：“此诸比丘皆是神足之士。”

又问：“汝等见迦叶将诸比丘而经行乎？”

诸比丘对曰：“唯然，见之。”

佛告之曰：“此诸上士皆是十一头陀行法之人也。”

又问：“汝等见阿那律比丘不乎？”

诸比丘对曰：“唯然，见之。”

佛告之曰：“此诸贤士皆天眼第一。”

又问：“颇见离越比丘不乎？”

诸比丘对曰：“唯然，见之。”

佛告比丘：“此诸人皆是入定之士。”

又问：“汝等颇见迦旃延比丘不乎？”

诸比丘对曰：“唯然，见之。”

佛告之曰：“此诸上士皆是分别义理之人。”

又问：“汝等颇见满愿子比丘不乎？”

诸比丘对曰：“唯然，见之。”

佛告比丘：“此诸贤士皆是说法之人。”

又问：“汝等颇见优波离将诸比丘而经行乎？”

诸比丘对曰：“唯然，见之。”

佛告之曰：“此诸人皆是持禁律之人。”

又问：“汝等颇见须菩提比丘不乎？”

诸比丘对曰：“唯然，见之。”

佛告之曰：“此诸上人皆是解空第一。”

又问：“汝等颇见罗云比丘不乎？”

诸比丘白佛言：“唯然，见之。”

佛告之曰：“此诸贤士皆是戒具足士。”

又问：“汝等颇见阿难比丘不乎？”

诸比丘白佛言：“唯然，见之。”

佛告比丘：“此诸贤士皆是多闻第一，所受不忘。”

又问：“汝等颇见提婆达兜比丘将诸人而经行乎？”

诸比丘对曰：“唯然，见之。”

佛告之曰：“此诸人为恶之首，无有善本。”

尔时，世尊便说斯颂：

“莫与恶知识，与愚共从事；

当与善知识，智者而交通。

若人本无恶，亲近于恶人；

后必成恶因，恶名遍天下。”

尔时，提婆达兜弟子三十余人，闻世尊说此偈已，便舍提婆达兜来至佛所，头面礼足，求改重罪；又白世尊：“我等愚惑不识真伪，舍善知识，近恶知识，唯愿世尊当见原恕，后更不犯！”

佛告比丘：“听汝悔过，改往修来，勿复更犯。”尔时，提婆达兜弟子承世尊教诫，在闲静之处，思惟妙义，克己行法；所以族姓子，剃除须发，出家学道者，欲修无上梵行；尔时，诸比丘皆得阿罗汉。

“比丘当知，众生根源皆自相类，恶者与恶相从，善者与善相从，过去将来众生根源，亦复如是，以类相从；犹如以净与净相应，不净者与不净相应。是故，比丘！当学与净相应；净，去离不净。如是，比丘！当作是学！”

尔时，诸比丘闻佛所说，欢喜奉行！


### 四三七

闻如是：

一时，佛在拘留沙[^20]法行城[^21]中，与大比丘众五百人俱。

尔时，象舍利弗[^22]还舍法服，习白衣行[^23]。尔时，阿难着衣持钵，入城乞食，渐渐至象舍利弗家。尔时，象舍利弗凭[^24]两女人肩上；阿难遥见已，便怀愁忧不欢之想。象舍利弗见阿难已，极怀惭愧，独处而坐。

尔时，阿难乞食周讫，还出城至世尊所，头面礼足，在一面坐。尔时，阿难白佛言：“向入城乞食，渐渐至象舍利弗家，见扶两妇人肩上；当见之时，甚怀愁忧。”

世尊告曰：“汝见已，为生何意？”

阿难白佛言：“我念象舍利弗精进多闻，性行柔和，长与诸梵行之人说法无厌足；云何如今还舍法服，习白衣行？时我见已，甚怀愁忧。然此象舍利弗有大神力，威德无量。自念我昔曾见与释提桓因共论，云何今日习欲为恶？”

世尊告曰：“如是，阿难！如汝所言，但非阿罗汉。夫阿罗汉者，终不还舍法服，习白衣行。但今，阿难！勿怀愁悒，象舍利弗却后七日，当来至此间，尽有漏成无漏行。然此象舍利弗，宿行所牵，故致此耳！今行具满，当尽有漏。”

尔时，象舍利弗却后七日，至世尊所，头面礼足，在一面坐；须臾退坐，白佛言：“唯然，世尊！听在末行，修沙门行。”尔时，象舍利弗比丘即得作沙门，寻于座[^25]上得阿罗汉。

尔时，象舍利弗着衣持钵，入城乞食。时，有梵志便生斯念：此诸释种子，无处不有，无处不遍，又遏绝我等所行咒术。吾今当向城中人民说此沙门瑕愆。尔时，此梵志语城中人民曰：“汝等诸人颇见象舍利弗乎？昔日自称言是阿罗汉，中还舍法服，习白衣行，与五欲相娱乐；今复更作沙门，家家乞食，佯现贞廉，观诸妇人，兴欲情想；还至园中，思惟女色不去心首；亦如乏驴，不任负驮，寂然卧住。此释种子亦复如是，佯现乞食，观诸女色，思惟挍计。”

尔时，象舍利弗闻此梵志有恶声响，便生此念：此人极为愚痴，兴嫉妒心；见他得利养，起悭嫉心；若己得利养，便怀欢喜，至白衣家主行诽谤。吾今当制令不为恶，无令此人受罪无量。

尔时，象舍利弗飞在空中，告梵志曰：

“无眼无巧便，兴意谤梵行；

自造无益事，久受地狱苦。”

尔时，象舍利弗说此偈已，便自退还，还归所在。

是时，城中人民闻梵志诽谤，又闻象舍利弗说偈，各生斯念：若当如梵志语者，然后现神足难及；又我等见还舍法服，习白衣行。是时，众多人民各各相将至象舍利弗所，头面礼足[^26]，在一面坐。尔时，众多人民问象舍利弗曰：“颇有阿罗汉还舍法服，习白衣行耶[^27]？”

象舍利弗报曰：“无有阿罗汉还舍法服，习白衣行。”

是时，诸人民白象舍利弗言：“阿罗汉颇由本缘而犯戒乎？”

象舍利弗报言：“已[^28]得阿罗汉，终不犯戒。”

诸人民复白言：“在学地[^29]之人，由本缘故而犯戒乎？”

象舍利弗报言：“有，若住学地之人，由本缘故而犯禁戒。”

时，诸人民复言：“尊者先已[^30]是阿罗汉，复舍法服，习白衣行，于五欲自相娱乐；今复出家学道，本先有神足，今何故乃尔？”

尔时，象舍利弗便说此偈：

“游于世俗禅，至竟不解脱；

不得灭尽迹，复习于五欲。

无薪火不燃，无根枝不生；

石女无有胎，罗汉不受漏。”

尔时，诸人民复问象舍利弗曰：“尊先非罗汉乎？”

象舍利弗报曰：“我先非罗汉也。诸居士当知，五通与六通[^31]，各各差别，今当说十一通。夫五通仙人欲爱已尽，若生上界，复来堕欲界。六通阿罗汉、如来弟子者，得漏尽通，即于无余涅槃界而般涅槃。”

时，诸人民复白言：“我等观察象[^32]舍利弗所说，世间无有阿罗汉舍法服，习白衣行。”

时，象舍利弗报曰：“如是，如汝所言，无有阿罗汉还舍法服，习白衣行者。有十一法阿罗汉所不习者。云何为十一？漏尽阿罗汉终不舍法服，习白衣行；漏尽阿罗汉终不习不净行；漏尽阿罗汉终不杀生；漏尽阿罗汉终不盗；漏尽阿罗汉食终不留遗余[^33]；漏尽阿罗汉终不妄语；漏尽阿罗汉终不群类相佐[^34]；漏尽阿罗汉终不吐恶言；漏尽阿罗汉终不有狐疑；漏尽阿罗汉终不恐惧；漏尽阿罗汉终不受余师，又不更受胞胎。是谓，诸贤士！漏尽阿罗汉终不处十一之地。”

尔时，诸人民白象舍利弗言：“我等闻尊者所说，观外道异学，如观空瓶而无所有；今察内法如似蜜瓶，靡不甘美。今如来正法亦复如是。今彼梵志受罪无量。”

尔时，象舍利弗飞在虚空，结跏[^35]趺坐，便说此偈：

“不解彼此要，习于外道术；

彼此而斗乱，智者所不行。”

尔时，拘留沙人民白象舍利弗言：“所说过多，实为难及，犹盲者得眼，耳聋者得听；今尊者所说亦复如是，无数方便而说法教。我等今日自归如来、法及比丘僧，唯愿尊者听为优婆塞，尽形寿不复杀生！”

尔时，象舍利弗与诸人民说微妙之法，令发欢喜之心，各从座[^36]起，礼足而去。

尔时，尊者阿难闻梵志谤象舍利弗，然无所至[^37]，尚不能熟视象舍利弗，况与共论！即往世尊所，以此因缘，具白如来。尔时，世尊告阿难曰：“夫论平等阿罗汉，当说象舍利弗是也。所以然者，今象舍利弗已成阿罗汉，昔所传罗汉名者今日已获，世俗五通非真实行，后必还失；六通者是真实行。所以然者，此象舍利弗先有五通，今获六通。汝亦当学及象舍利弗。此是其义，当念奉行！”

尔时，阿难闻佛所说，欢喜奉行！


### 四三八

闻如是：

一时，佛在舍卫国祇树给孤独园。

尔时，世尊告诸比丘：“今当说因缘之法，善思念之，修习其行。”

诸比丘白佛言：“唯然，世尊！”尔时，诸比丘从佛受教。

世尊告曰：“彼云何名为因缘之法？所谓无明缘行，行缘识，识缘名色，名色缘六入，六入缘更乐，更乐缘痛，痛缘爱，爱缘受，受缘有，有缘生，生缘死，死缘忧、悲、苦、恼，不可称计，如是成此五阴之身[^38]。

“彼云何名为无明？所谓不知苦，不知集[^39]，不知尽，不知道，此名为无明。

“彼云何名为行？所谓行者有三种。云何为三？所谓身行、口行、意行，是谓为行。

“彼云何名为识？所谓六识身是也。云何为六？所谓眼、耳、鼻、舌、身、意识，是谓为识。

“云何名为名？所谓名者，痛、想、念、更乐、思惟，是为名[^40]。

“彼云何为色？所谓四大身及四大身所造色[^41]，是谓名为色，色异、名异，故曰名色。

“彼云何六入？内六入。云何为六？所谓眼、耳、鼻、舌、身、意入，是谓六入。

“彼云何名为更乐？所谓六更乐身。云何为六？所谓眼、耳、鼻、舌、身、意更乐，是谓名为更乐[^42]。

“彼云何为痛？所谓三痛。云何为三？所谓乐痛、苦痛、不苦不乐痛，是谓名为痛[^43]。

“彼云何名为爱？所谓三爱身是也。欲爱、有爱、无有爱，是谓为爱[^44]。

“云何为受？所谓四受是。云何为四？所谓欲受、见受、戒受、我受，是谓四受[^45]。

“彼云何为有？所谓三有。云何为三？欲有、色有、无色有[^46]，是名为有。

“彼云何为生？所谓生者，等具出处[^47]，受诸有，得五阴，受诸入，是谓为生[^48]。

“彼云何为老？所谓彼彼众生，于此身分，齿落发白，气力劣竭，诸根纯熟，寿命日衰，无复本识，是谓为老。

“云何为死？所谓彼彼众生，展转受形，身体无温[^49]，无常变易，五亲分张，舍五阴身，命根断坏，是谓为死。比丘当知，故名为老、病、死，此名为因缘之法，广分别其义。诸佛如来所应施行起大慈哀，吾今已办。当念在树下露坐，若在冢间，当念坐禅，勿怀恐难。今不精勤，后悔无益！”

尔时，阿难白世尊言：“如来与诸比丘说甚深缘本，然我观察无甚深之义。”

世尊告曰：“止！止！阿难！勿兴此意。所以然者，十二因缘者极为甚深，非是常人所能明晓。我昔未觉此因缘法[^50]时，流浪生死，无有出期。又复，阿难！不但今日汝言因缘不甚深，昔日已来言不甚深也。所以然者，乃昔过去世时，有须焰阿须伦王窃生此念：欲捉日月。出大海水，化身极大，海水齐腰。

“尔时，彼阿须伦王有儿名拘那罗，自白其父：‘我今欲于海水沐浴。’须焰阿须伦报曰：‘莫乐海水中浴。所以然者，海水极深且广，终不堪住海水中浴。’时，拘那罗白言：‘我今观水齐大王腰。何以故复言甚深？’是时，阿须伦王即取儿着大海水中。尔时，阿须伦儿足不至水底，极怀恐怖。尔时，须焰告其子曰：‘我先敕汝，海水甚深，汝言无苦。唯我能在大海水洗浴，非汝所能洗浴[^51]。’

“尔时须焰阿须伦者，岂异人乎？莫作是观。所以然者，须焰者即我身是也。尔时阿须伦儿，即汝身是也。尔时海水甚深，汝言无苦，今复言十二因缘甚深之法，汝复言无是甚深。其有众生不解十二缘法，流转生死，无有出期。皆悉迷惑，不识行本，于今世至后世，从后[^52]世至今世，永在五恼之中，求出甚难。我初成佛道，思惟十二因缘，降伏魔官属，以除无明而得慧明，诸暗永除，无复[^53]尘垢。又我，阿难！三转十二[^54]说此缘本时，即成觉道。以此方便，知十二缘法极为甚深，非常人所能宣畅。如是，阿难！当念甚深，奉持此十二因缘之法。当念作是学！”

尔时，阿难闻佛所说，欢喜奉行！


### 四三九

闻如是：

一时，佛在罗阅城迦兰陀竹园所，与大比丘众五百人俱。

尔时，罗阅城中有梵志，名曰施罗[^55]，备知诸术，外道异学经籍所记，天文、地理靡不贯练，又复教授五百梵志童子。又彼城中有异学之士，名曰翅宁，多有所知，为频毗娑罗王所见爱敬，随时供养给与梵志所须之施。

尔时，如来名称远布，如来、至真、等正觉、明行成为、善逝、世间解、无上士、道法御、天人师，号佛、众佑，度人无量，出现世间。是时，翅宁梵志兴此念：如来名号甚为难闻，今我欲往问讯，亲近礼敬。是时，翅宁梵志便往佛所，头面礼足，在一面坐。尔时，梵志白世尊言：“沙门瞿昙！为姓何等？”

佛告梵志：“吾姓刹利。”

梵志问曰：“诸婆罗门各有此论：‘吾姓最豪，无有出者。’或言：‘姓白。’或言：‘姓黑。’婆罗门自称言：‘梵天所生。’今，沙门瞿昙！欲何等论说？”

佛告之曰：“梵志当知，其有婚姻嫁娶，便当求豪贵之姓；然我正法之中，无有高下、是非之名姓也。”

梵志复白言：“云何，瞿昙！生处清净，然后法得清净？”

佛告梵志：“汝用法清净，生处清净为乎？”

梵志又曰：“诸婆罗门各兴此论：‘吾姓最豪，无有出者。’或言：‘姓白。’或言：‘姓黑。’婆罗门自称言：‘梵天所生。’”

佛告梵志：“若当刹利女出[^56]适婆罗门家，设生男儿者当从何姓？”

梵志报曰：“彼当言婆罗门种。所以然者，由父形故，得有此儿。”

佛告梵志：“若复婆罗门女出适刹利家，生男儿者彼当从何姓？”

梵志报曰：“彼人当是刹利种。所以然者，由父遗形故，得有此儿。”

佛告梵志：“熟自思惟，然后报吾。汝今所说前与后皆不相应。云何，梵志！设驴从马，后生驹者，当言是马？为是驴也？”

梵志报曰：“如此之类当言驴马。所以然者，由驴遗形故，得此驹也。”

佛告梵志：“汝熟思惟，然后报吾。汝今所说前后不相应。汝前所说刹利女出适婆罗门家，若生儿者，便言婆罗门种；今驴逐马生驹者，便言驴马，将不违前语乎？设复，梵志！若马逐驴生驹者，名之云何？”

梵志报曰：“当名为马驴。”

佛告之曰：“云何，梵志！马驴、驴马岂复有异乎？若复有人言宝一斛，复有人言一斛宝，此二义岂有异乎？”

梵志报曰：“此是一义。所以然者，宝一、一宝此义不异也。”

佛告梵志：“云何马驴、驴马此非一义乎？”

梵志报言：“今，沙门瞿昙！虽有斯言，然婆罗门自称言：‘吾姓最豪，无有出者。’”

佛告梵志：“汝先称誉其母，后复叹说其父。若复父亦是婆罗门种，母亦是婆罗门种，后生二儿，彼时其中一儿，多诸技术，无事不览，第二子者了无所知。是时，父母为敬待何者？为当敬待有智者？为当敬待无所知者？”

梵志报曰：“其父母应当敬待高德聪明者，不应敬待无有智者。所以然者，今此一子无事不了，无事不开[^57]，正应敬待此子，不应敬待无智之子。”

佛告梵志：“若彼二子，一聪明者，便复兴意作杀、盗、淫泆十恶之法；彼一子不聪明者，守护身、口、意行，十善之法一无所犯。彼父母应当敬待何者？”

梵志报曰：“彼父母应当敬待行十善之子，彼行不善之人复敬待为？”

佛告梵志：“汝先叹其多闻，后叹其戒。云何，梵志！若复有二子，一子父专正，母不专正；一子父不专正，母专正。彼子若母正、父不正者，无事不开[^58]，博知经术。第二子父正、母不正者，既不博学，但持十善。然其父母应敬待何者？为当敬待母净父不净者？为当敬待父净母不净者？”

梵志报曰：“应当敬待母净之子；所以然者，由知经书，博诸伎术故。所谓第二子父净母不净，虽复持戒而无智慧，竟何所至？有闻则有戒。”

佛告梵志：“汝前叹说父净，不叹说母净；今复叹说母净，不叹说父净；先叹闻德，后叹禁戒；复叹说戒，后方说闻。云何，梵志！若彼二梵志子，其中一子多闻博学，兼持十善；其第二子既有智慧，兼行十恶。彼父母应当敬待何者？”

梵志报曰：“应当敬父净、母不净之子。所以然者，由其博览诸经，晓诸技术，由父净生得此子，兼行十善，无所触犯，一切具足诸德本故。”

佛告之曰：“汝本说其姓，后说其闻，不说其姓；后复说戒，不说其[^59]闻；后复说其闻，不说其戒。汝今叹说父母闻、戒，岂不违前言乎？”

梵志白佛言：“沙门瞿昙虽有斯言，然婆罗门自称言：‘我姓最豪贵，无有出者。’”

世尊告曰：“诸有嫁娶之处则论姓，然我法中无有此义。汝颇闻边国远邦及余边地人乎？”

梵志报曰：“唯然，闻之，有此诸人。”

世尊告曰：“彼土人民有二种之姓。云何为二？一者人，二者奴，此二姓亦复不定。”

又问：“云何不定？”

世尊告曰：“或先[^60]作人，后作奴；或先[^61]作奴，后作人。然众生之类，尽同一类而无若干。若复，梵志！天地败毁，世间皆空。是时，山河石壁草木之徒，皆悉烧尽，人亦命终。若天地还欲成时，未有日月年岁之限。尔时，光音天来至此间。是时，光音天福德稍尽，无复精光；展转相视，兴起欲想。欲意偏多者便成女人，欲意少者成男子，展转交接，便成胞胎。由此因缘，故最初有人，转生四姓，流布天下。当以此方便，知人民尽出于刹利种。”

尔时，梵志白世尊言：“止！瞿昙！如偻者得伸[^62]，盲者得眼目，冥者得见明；沙门瞿昙亦复如是，无数方便与我说法。我今自归沙门瞿昙，唯愿与我说法，听为优婆塞！”

尔时，梵志复白世尊：“唯愿如来当受我请，将诸比丘众当至我家。”

尔时，世尊默然受请。是时，梵志见佛默然受请，即从座[^63]起，头面礼足，便退而去；还至家中，办具饮食，敷诸坐具，香汁洒地，并[^64]自吐言：“如来当于此座[^65]。”

尔时，施罗梵志将五百弟子，至翅宁梵志家，遥见彼家敷好坐具，见已，问翅宁梵志：“汝今欲与男女嫁娶，为欲请摩竭国频毗娑罗王乎？”

翅宁梵志报曰：“我亦不请频毗娑罗王，亦无嫁娶之事；我今欲施设大福业。”

施罗梵志问曰：“愿闻其意，欲施何福业？”

尔时，翅宁梵志报施罗梵志曰[^66]：“当知有释种子出家学道，成无上至真、等正觉。我今请佛及比丘僧，是故办具种种坐具耳！”

是时，施罗梵志语翅宁梵志：“汝今言佛乎？”

报曰：“吾今言佛。”

又问：“甚奇！甚特！今乃闻佛音响，如来竟为所在？吾欲见之。”

翅宁报曰：“今在罗阅城外竹园中住，将五百弟子自相娱乐；欲往见者，宜知是时。”

时[^67]，此梵志即将五百弟子，往至佛所；到已，共相问讯，在一面坐。尔时，施罗梵志便生此念：沙门瞿昙极[^68]为端正，身作黄金色；我等经籍亦有斯言：“如来出世之时，实不可遇，犹如优昙钵花时时乃现。若成就三十二相、八十种好，当趣二处：若在家者当作转轮圣王，七宝具足；若出家学道者，必成无上道，为三界世佑。”我今欲观佛三十二相。尔时，梵志唯见三十相，而不睹二相，起狐疑犹豫，不见广长舌、阴马藏[^69]。

尔时，施罗梵志即以偈问曰：

“吾闻三十二，大人之相好；

今不见二相，竟为在何所？

贞洁阴马藏，其相甚难喻；

颇有广长舌，舐耳覆面不？

愿出广长舌，使我无狐疑；

又使我见之，永无疑结网。”

[^1]: 九：高丽藏原作“七”，今依据顺序改。

[^2]![[../images/00056.jpeg|20]]]]牛：即挤牛乳。

[^3]: 不别其色……是时诸大牛可任用者不随时将护：《杂阿含·一二四九经》译作“不知色、不知相、不去虫、不能覆护其疮、不能起烟、不知择路、不知择处、不知渡处、不知食处![[../images/00056.jpeg|20]]]]其乳、不善料理能领群者”。

[^4]: 比丘不知行愚……如实而不知：汉译《南传大藏经·增支部经典七·十一集·忆念品·十八·放牛者》译作“此处有比丘不如实知，愚者依业相而愚，贤者依业相而贤”。

[^5]: 色想：指色贪想。以下耳、鼻、舌、身、意类同此意。

[^6]: 云何比丘应摩刷而不摩刷……如是比丘应摩刷而不摩刷：《杂阿含·一二四九经》译作“云何名不知去虫？所起欲觉能安，不离、不觉、不灭；所起嗔恚、害觉能安，不离、不觉、不灭，是名不去虫”。

[^7]: 云何比丘不覆护疮……如是比丘不覆护疮：《杂阿含·一二四九经》译作“云何不覆疮？谓眼见色，随取形相，不守眼根，世间贪忧，恶不善法，心随生漏，不能防护；耳、鼻、舌、身、意根亦复如是，是名不覆其疮”。

[^8]: 处：高丽藏原无此字，今依据圣本藏补上。

[^9]: 云何比丘不知渡处：《杂阿含·一二四九经》译作“云何不知正道”。

[^10]: 云何比丘不知所爱……如是比丘不知所爱：《杂阿含·一二四九经》译作“云何不知渡处？谓彼不知修多罗、毗尼、阿毗昙，不随时往到其所，谘问请受：‘云何为善？云何不善？云何有罪？云何无罪？作何等法为胜、非恶？’于隐密法不能开发，于显露法不能广问，于甚深句义自所知者不能广宣显示，是名不知渡处”。

[^11]: 云何比丘不知时宜……如是比丘不知时宜：《杂阿含·一二四九经》译作“云何不知止处？谓于如来所知法，不得欢喜、悦乐、胜妙、出离、饶益，是名不知止处”。

[^12]: 云何比丘不留遗余：《杂阿含·一二四九经》译作“云何![[../images/00056.jpeg|20]]]]其乳”。意为榨乳不留遗余。

[^13]: 若复牧牛人成就十一法者：本经下文所作比喻与前文颇有不一致之处，应以前文注释为准，不再详注。

[^14]: 色想：指色贪想。以下耳、鼻、舌、身、意类同此意。

[^15]: 识想：指识贪想。

[^16]: 衲：高丽藏原作“纳”，今依据宋、元、明三种藏经改。

[^17]: 阿练若……若在冢间：此十一法皆为头陀法，加上一钵食和常坐不卧，则称为十三头陀支。一处坐，又作随处住；一时食，又作一座食；正中食，又作时后不食，即过午不食；不择家食，又作次第乞食支；着补衲衣，又作着粪扫衣支；若在冢间，即冢间住。

[^18]: 自相娱乐：应译作经行。

[^19]: 与：高丽藏原作“除”，今依据宋、元、明三种藏经改。

[^20]: 拘留沙：又作拘留搜、居楼，古印度十六大国之一。

[^21]: 法行城：又作剑摩瑟昙、劫摩沙、劫摩沙住处。

[^22]: 象舍利弗：又作质多舍利弗，被佛陀赞誉为“入水三昧，不以为难，所谓质多舍利弗比丘是”。

[^23]: 白衣行：即在家生活。

[^24]: 凭：高丽藏原作“冯”，今依据元、明二种藏经改。

[^25]: 座：高丽藏原作“坐”，今依据宋、元、明三种藏经改。

[^26]: 面礼足：高丽藏原作“礼足下”，今依据宋、元、明三种藏经改。

[^27]: 耶：高丽藏原无此字，今依据元、明二种藏经补上。

[^28]: 已：高丽藏原作“以”，今依据元、明二种藏经改。

[^29]: 学地：又作有学，指修道位中烦恼尚未断尽、还处于圆满道品的过程中之行者；四双八辈中，前三果及四向都属于学地。

[^30]: 已：高丽藏原作“以”，今依据元、明二种藏经改。

[^31]: 五通与六通：五通为天眼通、天耳通、他心通、宿命通、神足通（神变通）；六通为五通加上漏尽通。

[^32]: 象：高丽藏原无此字，今依据宋、元、明三种藏经补上。

[^33]: 漏尽阿罗汉食终不留遗余：汉译《南传大藏经·增支部经典六·九集·等觉品·七·须达凡》译作“漏尽比丘不可能享蓄财之欲如前在家者”。

[^34]: 漏尽阿罗汉终不群类相佐：汉译《南传大藏经·增支部经典六·九集·等觉品·八·莎阇》译作“漏尽比丘不可能诽谤僧伽”。

[^35]: 跏：高丽藏原作“加”，今依据宋、元、明、圣四种藏经改。

[^36]: 座：高丽藏原作“坐”，今依据宋、元、明三种藏经改。

[^37]: 无所至：意为没有达到目的。

[^38]: 彼云何名为因缘之法……如是成此五阴之身：汉译《南传大藏经·相应部经典二·因缘相应·二·分别》译作“缘起者何耶？诸比丘！缘无明有行，缘行有识，缘识有名色，缘名色有六处，缘六处有触，缘触有受，缘受有爱，缘爱有取，缘取有有，缘有有生，缘生有老、死、愁、悲、苦、忧、恼。如是，此乃全苦蕴之集”。

[^39]: 集：高丽藏原作“习”，今依据元、明二种藏经改。

[^40]: 痛、想、念、更乐、思惟，是为名：汉译《南传大藏经·相应部经典二·因缘相应·二·分别》译作“受、想、思、触、作意，以此谓之名”。

[^41]: 所谓四大身及四大身所造色：汉译《南传大藏经·相应部经典二·因缘相应·二·分别》译作“四大种及四大种所造之色”。

[^42]: 彼云何名为更乐……是谓名为更乐：汉译《南传大藏经·相应部经典二·因缘相应·二·分别》译作“何为触？诸比丘！有六触身：眼触、耳触、鼻触、舌触、身触、意触是，诸比丘！以此谓之触”。

[^43]: 彼云何为痛……是谓名为痛：汉译《南传大藏经·相应部经典二·因缘相应·二·分别》译作“何为受？诸比丘！此等有六受身：眼触所生之受，耳触所生之受，鼻触所生之受，舌触所生之受，身触所生之受，意触所生之受是，诸比丘！以此谓之受”。

[^44]: 彼云何名为爱……是谓为爱：汉译《南传大藏经·相应部经典二·因缘相应·二·分别》译作“何为爱？诸比丘！此等有六爱身：色爱、声爱、香爱、味爱、触爱、法爱，诸比丘！以此谓之爱”。是谓为爱，高丽藏原无此四字，今依据元、明二种藏经补上。

[^45]: 云何为受……是谓四受：汉译《南传大藏经·相应部经典二·因缘相应·二·分别》译作“何为取？诸比丘！此等有四取：欲取、见取、戒禁取、我语取。诸比丘！以此谓之取。”

[^46]: 欲有、色有、无色有：此三者合称为三有。欲有，指欲界众生之业、业果；色有，指色界众生之业、业果；无色有，指无色界众生之业、业果。

[^47]: 处：高丽藏原作“家”，今依据宋、元、明三种藏经改。

[^48]: 所谓生者……是谓为生：汉译《南传大藏经·相应部经典二·因缘相应·二·分别》译作“于各种众生之类，各种众生之出生、出产、降生、诞生、诸蕴之显现，诸处之获得，诸比丘！以此谓之生”。

[^49]: 温：高丽藏原作“熅”，今依据宋、元、明三种藏经改。

[^50]: 因缘法：又称缘起法，指缘起之法则。《中阿含·八六·说处经》译作“因缘起”。

[^51]: 洗浴：高丽藏原作“欲洗”，今依据圣藏改。

[^52]: 后：依文意应为“前”。

[^53]: 复：高丽藏原无此字，今依据宋、元、明三种藏经补上。

[^54]: 三转十二：又作三转十二行、三转十二行相。三转，即示转、劝转、证转；十二行，三转各有四行相，故总有十二行相。

[^55]: 施罗：又作施卢，佛弟子，被佛誉为：“一坐一食，不移乎处，所谓施罗比丘是。”

[^56]: 出：高丽藏原无此字，今依据宋、元、明三种藏经补上。

[^57]: 开：高丽藏原无此字，今依据圣藏补上。

[^58]: 开：高丽藏原无此字，今依据圣藏补上。

[^59]: 其：高丽藏原无此字，今依据圣藏补上。

[^60]: 先：高丽藏原无此字，今依据元、明、圣三种藏经补上。

[^61]: 先：高丽藏原无此字，今依据明、圣二种藏经补上。

[^62]: 伸：高丽藏原作“申”，今依据宋、元、明三种藏经改。

[^63]: 座：高丽藏原作“坐”，今依据宋、元、明三种藏经改。

[^64]: 并：高丽藏原作“普”，今依据圣藏改。

[^65]: 座：高丽藏原作“坐”，今依据宋、元、明三种藏经改。

[^66]: 翅宁梵志报施罗梵志曰：高丽藏原作“梵志偏露右肩长跪叉手白世尊自陈姓名施罗”十九字，今依据元、明二种藏经改。

[^67]: 时：高丽藏原无此字，今依据宋、元、明三种藏经补上。

[^68]: 极：高丽藏原无此字，今依据宋、元、明三种藏经补上。

[^69]: 阴马藏：又作马阴藏。

