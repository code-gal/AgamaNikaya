# 增一阿含经卷第十六



## 高幢品第二十四之三



### 二一〇

闻如是：

一时，佛在舍卫国祇树给孤独园。

尔时，世尊告诸比丘：“十五日中有三斋法[^1]，云何为三？八日、十四日、十五日。

“比丘当知，或有是时，八日、斋日，四天王遣诸辅臣，观察世间，谁有作善恶者？何等众生有慈孝父母、沙门、婆罗门及尊长者？颇有众生好喜布施、修戒、忍辱、精进、三昧、演散经义、持八关斋[^2]者？具分别之。设无众生孝顺父母、沙门、婆罗门及尊长者，是时辅臣白四天王：‘今此世间无有众生孝顺父母、沙门、道士，行四等心[^3]，慈愍众生。’时，四天王闻已，便怀愁忧，惨然不悦；是时，四天[^4]王即往忉利天上，集善法讲堂，以此因缘具白帝释：‘天帝当知，今此世间无有众生孝顺父母、沙门、婆罗门及尊长者。’是时，帝释、三十三天闻斯语已，皆怀愁忧，惨然不悦——减诸天众，增益阿须伦众[^5]。

“设复有时，若世间众生之类有孝顺父母、沙门、婆罗门及尊长者，持八关斋，修德清净，不犯禁戒大如毛发。尔时，使者欢喜踊跃，不能自胜，即白四王：‘今此世间多有众生孝顺父母、沙门、婆罗门及诸尊长。’天王闻已，甚怀喜悦，即往释提桓因所，以此因缘具白帝释：‘天帝当知，今此世间多有众生孝顺父母、沙门、婆罗门及诸尊长。’时，帝释、三十三天皆怀欢喜，不能自胜——增益诸天众，减损阿须伦众[^6]，地狱拷掠自然休息，毒痛不行。

“若十四日斋日之时，遣太子下，察行天下，司[^7]察人民，施行善恶；颇有众生信佛、信法、信比丘僧，孝顺父母、沙门、婆罗门及尊长者，好喜布施，持八关斋，闭塞六情[^8]，防制五欲。设无众生修正[^9]法者：孝顺父母、沙门、婆罗门……尔时，太子白四天王，四天王闻已，便怀愁忧，惨然不悦；往至释提桓因所，以此因缘具白天帝：‘大王当知，今此世间无有众生孝顺父母、沙门、婆罗门及尊长者。’是时，天帝、三十三天皆怀愁忧，惨然不悦——减诸天众，增益阿须伦众。

“设复众生有孝顺父母、沙门、婆罗门及尊长者，持八关斋。尔时，太子欢喜踊跃，不能自胜，即往白四天王：‘大王当知，今此世间多有众生孝顺父母、沙门、婆罗门及诸尊长。’是时，四天王闻此语已，甚怀喜悦；即往诣释提桓因所，以此因缘具白天帝：‘圣王当知，今此世间多有众生孝顺父母、沙门、婆罗门及诸尊长，受三自归，慈心、谏诤，诚信不欺。’时，天帝、四王及三十三天皆怀欢喜，不能自胜——增益诸天众，减损阿须伦众。

“比丘当知，十五日说戒之时，四天王躬自来下，案行天下，伺察人民；何等众生孝顺父母、沙门、婆罗门及尊长者，好喜布施，持八关斋如来斋法。设无众生孝顺父母、沙门、婆罗门及尊长者，时四天王便怀愁悒，惨然不悦；往至帝释所，以此因缘具白天帝：‘大王当知，今此世间无有众生孝顺父母、沙门、婆罗门及诸尊长者。’是时，释提桓因、三十三天皆怀愁忧，惨然不悦——减诸天众，增益阿须伦众。

“设复是时，众生之类有孝顺父母、沙门、婆罗门及诸尊长，持八关斋；尔时，四天王便怀欢喜，踊跃不能自胜；即往帝释所，以此因缘具白天帝：‘大王当知，今此世间多有众生孝顺父母、沙门、婆罗门及诸尊长。’是时，释提桓因、三十三天及四天王皆怀欢喜，踊跃不能自胜——增益诸天众，减损阿须伦众。”

尔时，世尊告诸比丘：“云何十五日持八关斋法？”

是时，诸比丘白世尊曰：“如来是诸法之王，诸法之印。唯愿世尊当为诸比丘布演此义！诸比丘闻已，当奉行之。”

世尊告曰：“谛听！谛听！善思念之，吾当为汝具分别说。

“于是，比丘！若有善男子、善女人，于月八日[^10]、十四日、十五日说戒、持斋时，到四部众中，当作是语：‘我今斋日，欲持八关斋法，唯愿尊者，当与我说之！’是时，四部之众，当教与说八关斋法。先教作是语：‘善男子！当自称名字。’彼已称名字，便当与说八关斋法。是时，教授者当教前人作是语：‘我今奉持如来斋法，至明日清旦，修清净戒，除去恶法。若身恶行，口吐恶语，意生恶念，身三、口四、意三诸有恶行，已作、当作，或能以贪欲故所造，或能以瞋恚所造，或能以愚痴所造，或能以豪族故所[^11]造，或能因恶知识所造，或能今身、后身、无数身，或能不识佛、不识法，或能斗乱[^12]比丘僧，或能杀害父母诸尊师长，我今自忏悔，不自覆藏，依戒、依法成其戒行，受八关如来斋法。

“‘云何为八关斋法？持心如真人[^13]，尽形寿不杀，无有害心，于众生有慈心之念；我今字某，持斋至明日清旦，不杀、无有害心，有慈心于一切众生。

“‘如阿罗汉，无有邪念，尽形寿不盗，好喜布施；我今字某，尽形寿不盗，自今至明日持心。

“‘如[^14]真人，我今尽形寿，不淫泆，无有邪念，恒修梵行，身体香洁，今日持不淫之戒，亦不念己妻，复不念他女人想，至明日清旦，无所触犯。

“‘如阿罗汉，尽形寿不妄语，恒知至诚，不欺他人；自今至明日不妄语，我自今以后不复妄语。

“‘如阿罗汉，不饮酒，心意不乱，持佛禁戒，无所触犯；我今亦当如是，自今日至明旦，不复饮酒，持佛禁戒，无所触犯。

“‘如阿罗汉，尽形寿不坏斋法，恒以时食，少食知足，不著于味；我今亦如是，尽形寿不坏斋法，恒以时食，少食知足，不著于味，从今日至明旦。

“‘如阿罗汉，恒不在高广之床上坐。所谓高广之床：金、银、象牙之床，或角床、佛座、辟支佛座、阿罗汉座、诸尊师座；是时，阿罗汉不在此八种座，我亦上坐不犯此坐。

“‘如阿罗汉，不着香华、脂粉之饰；我今亦当如是，尽形寿不着香华、脂粉之好。

“‘我今字某，离此八事，奉持八关斋法，不堕三恶趣；持是功德，不入地狱、饿鬼、畜生、八难之中；恒得善知识，莫与恶知识从事，恒得好父母家生；莫生边地[^15]无佛法处，莫生长寿天[^16]上，莫与人作奴婢，莫作梵天，莫作释身[^17]，亦莫作转轮圣王；恒生佛前，自见佛，自闻法，使诸根不乱；若我誓愿向三乘行，速成道果。’

“比丘当知，若有优婆塞、优婆夷，持此八关斋法，彼善男子、善女人，当趣三道：或生人中，或生天上，或般涅槃。”

尔时，世尊便说此偈：

“不杀亦不盗，不淫不妄语；

避酒远香花，著味犯斋者。

歌舞作倡伎，学舍如罗汉；

今持八关斋，昼夜不忘失。

不有生死苦，无有周旋期；

莫与恩爱集，亦莫怨憎会。

愿灭五阴苦，诸病[^18]生死恼；

涅槃无诸患，我今自归之。

“是故，诸比丘！若有善男子、善女人，欲持八关斋离诸苦者，欲[^19]得善处者，欲得尽诸漏入涅槃城者，当求方便，成此八关斋法。所以然者，人中荣位不足为贵，天上快乐不可称计。若善男子、善女人，欲求无上之福者，当求方便，成此八关[^20]斋法。

“我今重告敕汝，若有善男子、善女人，成八关斋者，欲求生四天王天[^21]上，亦获此愿。持戒之人，所愿者得，我以是故，而说此义耳！人中荣位不足为贵，若善男子、善女人，持八关斋者，身坏命终，生善处天上，亦生艳天、兜术天、化自在天、他化自在天，终不有虚。所以然者，以其持戒之人所愿者得。

“诸比丘！我今重告汝，若有男子、女人持八关斋者，生欲天者，生色天者，亦成其愿。何以故尔？以其持戒之人所愿者得。若复善男子、善女人，持八关斋，欲得生无色天[^22]者，亦果其愿。

“比丘当知，若善男子、善女人，持八关斋者，欲生四姓[^23]家者，亦复得生。又善男子、善女人，持八关斋人，欲求作一方天子，二方、三方、四方天子，亦获其愿；欲求作转轮圣王者，亦获其愿。所以然者，以其持戒之人所愿者得。若善男子、善女人，欲求作声闻、缘觉[^24]、佛乘者，悉成其愿。吾今成佛由其持戒，五戒、十善，无愿不获。诸比丘！若欲成其道者，当作是学！”

尔时，诸比丘闻佛所说，欢喜奉行！


### 二一一

闻如是：

一时，佛在舍卫国祇树给孤独园。

尔时，世尊告诸比丘：“有三事现在前，尔时善男子、善女人获福无量。云何为三？信现在前，善男子、善女人获福无量。若财现在前[^25]，尔时善男子、善女人获福无量。若复持梵行者[^26]现在前，尔时善男子、善女人获福无量。是谓，比丘！有此三事现在前，获福无量！”

尔时，世尊便说此偈：

“信、财、梵难得，受者持戒人；

觉此三事已，智者随时施。

长夜获安隐，诸天恒扶将；

在彼自娱乐，五欲无厌足。

“以是，诸比丘！若善男子、善女人，当求方便，成此三法。如是，诸比丘！当作是学！”

尔时，诸比丘闻佛所说，欢喜奉行！


### 二一二

闻如是：

一时，佛在拘深城瞿师罗园[^27]中。

尔时，拘深比丘恒好斗讼，犯诸恶行，面相谈说，或时刀杖相加。尔时，世尊清旦往诣彼比丘所。到已，世尊告彼比丘：“汝等比丘！慎莫斗讼，莫相是非。诸比丘！当共和合，共一师侣，同一水乳，何为斗讼？”

尔时，拘深比丘白世尊曰：“唯愿世尊勿忧此事！我当自虑此理；如此过状，自识其罪。”

世尊告曰：“汝等云何？为王种作道[^28]，为畏恐故作道，为以世险[^29]故作道耶？”

诸比丘对曰：“非也，世尊！”

世尊告曰：“云何，比丘！汝等岂非欲离生死，求无为道故作道乎？然五阴之身实不可保。”

诸比丘对曰：“如是，世尊！如世尊教。我等族姓子所以出家学道者，以求无为道，灭五阴身，是以学道。”

世尊告曰：“诸比丘！不应作道而复斗诤，手拳相加，面相是非，恶声相向。汝等当应成就此行：共同一法，共一师受，亦当行此六种之法[^30]，亦当行此身、口、意行，亦当行此供养诸梵行者。”

诸比丘对曰：“此是我等事，世尊勿足虑此事！”

尔时，世尊告拘深比丘：“云何，愚人！汝等不信如来语乎？方语如来勿虑此事，然汝等自当受此邪见之报。”

尔时，世尊重告彼比丘曰：“过去久远[^31]，此舍卫城中有王名曰长寿王，聪明黠慧，无事不知。然善明刀剑之法，又乏宝物，诸藏无充，财货减少，四部之兵，亦复不多，臣佐之属，亦复减少。当于尔时，![[../images/00251.jpeg|20]]]][^32]国有王名梵摩达，勇猛刚健，靡不降伏，钱财、七宝，悉皆满藏，四部之兵，亦复不乏，臣佐具足。

“尔时，梵摩达王便作是念：此长寿王无有臣佐，又乏财货，无有珍宝，我今可往攻伐[^33]其国。尔时，梵摩达王即便兴兵，往伐其国。“尔时，长寿王闻兴兵攻伐其国，即设方计：我今虽无七宝之财，臣佐之属，四部之兵；彼王虽复多诸兵众，如我今日一夫之力，足能坏彼百千之众，杀害众生，不可称计；不可以一世之荣，作永世之罪；我今可出此城，更在他国，使无斗诤。

“尔时，长寿王不语臣佐，将第一夫人，及将一人，出舍卫城，入深山中。是时，舍卫城中臣佐、人民，以不见长寿王，便遣信使，往诣梵摩达王所，而作是说：‘唯愿大王来至此土，今长寿王莫知所在。’是时，梵摩达王来至迦尸国中，而自治化。

“然长寿王有二夫人，皆怀妊， 临欲在产。是时，夫人自梦在都市中生，又日初出，四部之兵，手执五尺刀，各共围绕，而独自产无有佐者。见已，便自惊觉，以此因缘白长寿王，王告夫人曰：‘我今在此深山之中，何缘乃当在舍卫城内，在都市中产乎？汝今欲生者，当如鹿生。’是时，夫人曰：‘设我不得如此产者，正尔取死。’是时，长寿王闻此语已，即于其夜，更改衣服，不将人众，入舍卫城。

“时，长寿王有一大臣，名曰善华，甚相爱念；有小事缘出城，而见长寿王入城。时，彼善华大臣熟视王已，便舍而去，叹息堕泪，复道而行。时，长寿王便逐彼大臣，将在屏处而语言：‘慎莫出口。’大臣对曰：‘如大王教，不审明王有何教敕？’长寿王曰：‘忆我旧恩，便有反复[^34]。’时臣对曰：‘大王有教令，我当办之。’长寿王曰：‘我夫人者，昨夜梦在都[^35]市中产，又有四部之兵而见围绕，生一男儿，极自端正；若不如梦产者，七日之中，当取命终。’大臣报曰：‘我今堪办此事，如王来敕。’作此语已，各舍而去。

“是时，大臣便往至梵摩达王所；到已，而作是说：‘七日之中，意欲观看大王军众：象兵、马兵、车兵、步兵，竟为多少。’是时，梵摩达王[^36]敕左右曰：‘时催上兵众，如善华语。’是时，善华大臣七日之中即集兵众，在舍卫都市中。是时，彼夫人七日之中，来在都市中。时，善华大臣遥见夫人来，便作是说：‘善来，贤女！今正是时。’

“尔时，夫人见四部兵众已，便怀欢喜，敕左右人，施张大幔。时，夫人日初出时，便生男儿，端正[^37]无双，世之希有。时，夫人抱儿还诣山中。时，长寿王遥见夫人抱儿而来，便作是语：‘使儿老寿，受命无极。’夫人白王：‘愿王当与立字！’时，王即以立字名曰：‘长生。’

“时，长生太子年向八岁，父王长寿有小因缘入舍卫城。尔时，长寿王昔臣劫比，见王入城，从头至足而熟观视；见已，便往至梵摩达王所；到已，而作是说：‘大王！极为放逸，长寿王者今在此城。’时，王瞋恚，敕左右人催收捕长寿王。

“是时，左右大臣将此劫比，东西求索。时，劫比遥见长寿王，便目示语大臣曰：‘此是长寿王。’即前收捕，至梵摩达王所；到已，白言：‘大王！长寿王者此人身是。’国中人民，悉皆闻知捉得长寿王身。

“时，夫人亦复闻长寿王为梵摩达所捉得；闻已，便作是念：我今复用活为？宁共大王一时同命。是时，夫人即将太子入舍卫城。夫人语太子曰：‘汝今更求活处。’时，长生太子闻已，默然不语。时，夫人径往至梵摩达王所。王遥见来，欢喜踊跃，不能自胜，即敕大臣：‘将此夫人及长寿王，至四衢道头，分作四分。’时，诸大臣受王教令，将长寿王及夫人身，皆取返缚，绕舍卫城，使万民见。尔时，人民之类，莫不痛心！

“时，长生太子在大众中，见将父母诣市取杀，颜色不变。时，长寿王还顾告长生[^38]曰：‘汝莫见长，亦莫见短。’尔时，便说此偈：

‘怨怨不休息，自古有此法；

无怨能胜怨，此法终不朽。’

“是时，诸臣自相谓曰：‘此长寿王极为愚惑，长生太子竟是何人，在我等前而说此偈？’时，长寿王告诸臣曰：‘我不愚惑，但其中智者乃明吾语耳！诸贤当知，以我一夫之力，足能坏此百万之众。然我复作是念：此众生类死者难数，不可以我一身之故，历世受罪。怨怨不休息，自古有此法，无怨能胜怨，此法终不朽。’

“时，彼诸臣将长寿王及夫人身，到四衢道头，分作四分，即舍而[^39]去，各还所在。时，长生太子向暮收拾薪草，耶维[^40]父母而去。

“尔时，梵摩达王在高楼上，遥见有小儿耶维长寿王及夫人身，见已，敕左右曰：‘此必是长寿王亲里，汝催收捉来。’时，诸臣民即往诣彼，未到之顷，儿已走去。

“时，长生太子便作是念：此梵摩达王杀我父母，又住我国中，我今当报父母之怨。是时，长生太子便往至弹琴师所；到已，便作是说：‘我今欲学弹琴。’时琴师问曰：‘今汝姓谁？父母为所在？’小儿对曰：‘我无父母，我本住此舍卫城中，父母早死。’琴师报曰：‘欲学者便学之。’

“比丘当知，尔时，长生太子便学弹琴歌曲。时，长生太子素自聪明，未经数日，便能弹琴歌曲，无事不知。是时，长生太子抱琴诣梵摩达王所，在象廐中，非人之时而独弹琴，并复清歌。

“尔时，梵摩达王在高楼上，闻弹琴歌曲之声，便问[^41]左右人曰：‘此何人在象廐中，而独弹琴歌戏？’臣佐报曰：‘此舍卫城中有小儿，而独弹琴歌戏。’时，王告侍者曰：‘可约敕使此小儿来在此戏，吾欲见之。’时，彼使人唤此小儿，来至王所。是时，梵摩达王问小儿曰[^42]：‘汝昨夜在象廐中弹琴乎？’对曰：‘如是，大王！’梵摩达曰：‘汝今可在吾侧，弹琴歌舞，我当供给衣被、饭食。’

“比丘当知，尔时，长生太子在梵摩达前，弹琴歌舞，极为精妙。时，梵摩达王闻此琴音，极怀欢喜，便告长生太子：‘当与吾守藏珍宝。’时，长生太子受王教敕，未曾有失，恒随王意，先笑后语，恒认王意。尔时，梵摩达王复告敕曰：‘善哉！善哉！汝今作人极为聪明，今复敕汝宫内可否？汝悉[^43]知之。’是时，长生太子在内宫中，以此琴音教诸妓女，亦复教[^44]乘象、马技[^45]术，无事不知。

“是时，梵摩达意欲出游园馆，共相娱乐；即敕长生，催驾宝羽之车。时，长生太子即受王教令；寻驾宝羽之车，被象金银鞍勒，还来白王：‘严驾已办，王知是时。’梵摩达王乘宝羽之车，使长生御之，及将四部兵众。

“时，长生太子御车引导，恒离大众。时，梵摩达王问长生太子曰：‘今日军众，斯为所在？’长生对曰：‘臣亦不知军众所在？ ’时王告曰：‘可小停住，吾体疲极，欲小止息。’时，长生太子即自停住，使王憩[^46]息。比顷，军众未至。

“比丘当知，尔时，梵摩达王即枕太子长生膝上睡眠。时，长生太子以见王眠，便作是念：此王于我极是大怨，又取我父母杀之，加住我国界，今不报怨者，何时当报怨？我今断其命根！时，长生太子右手自拔剑，左手捉[^47]王发，然复作是念：我父临欲命终时，而告我言：‘长生当知，亦莫见长，亦莫见短。’加说此偈：

‘怨怨不休息，自古有此法；

无怨能胜怨，此法终不朽。’

“我今舍此怨，即还内剑。如是再三，复作是念：此王于我极是大怨，又取我父母杀之，加住我国[^48]界，今不报怨者，何日当克？我今正尔断其[^49]命根，乃名为报怨。是时，复作忆念：汝长生！亦莫见长，亦莫见短，父王有是教敕：‘怨怨不休息，自古有此法；无怨能胜怨，此法终不朽。’我今可舍此怨，即还内剑。

“是时，王梵摩达梦见长寿王儿长生太子，欲取我杀，即便恐惧，寻时得觉。时，长生太子曰：‘大王！何故惊起，乃至于斯？’梵摩达曰：‘向者睡眠，梦见长寿王儿长生太子拔剑欲取吾杀，是故惊耳！’

“是时，长生太子便作是念：今此王已知我是长生太子。即右手拔剑，左手捉发，而语王曰：‘我今正是长寿王儿长生太子。然王是我大怨，又取我父母杀之[^50]，加住我国界，今不报怨，何日当克？’时，梵摩达王即向长生而作是说：‘我今命在汝手，愿垂原舍，得全生命！’长生报曰：‘我可活王，然王不全我命。’王报长生：‘唯愿垂济，吾终不取汝杀！’

“是时，长生太子与王共作言誓：‘俱共相济命者，终不相害。’比丘当知，尔时，长生太子即活王命。是时，梵摩达王语长生太子言：‘愿太子还与我严驾宝羽之车，还诣国界。’是时，太子即严驾宝羽之车，二人共乘，径来至舍卫城。

“时，王梵摩达即集群臣而作是说：‘设卿等见长寿王儿，欲取何为？’其中或有大臣而作是说：‘当断手足。’或有言：‘当分身三段。’或有言：‘当取杀之。’是时，长生太子在王侧坐，正身正意，思惟来言。时，梵摩达王躬自手捉长生太子，语诸人言：‘此是长寿王儿长生太子，此人身是。卿等勿得复有语，敢有所说。所以然者，长生太子见活吾命，吾亦活此人命。’时，诸群臣闻此语已，叹未曾有：‘此王、太子甚奇！甚特！乃[^51]能于怨而不报怨。’

“时，梵摩达王问长生曰：‘汝应取我杀，何故见放，复不杀之，将有何因缘？今愿闻之。’长生对曰：‘大王！善听！父王临欲命终之时，而作是说：汝今亦莫见长，亦莫见短。又作是语：怨怨不休息，自古有此法；无怨能胜怨，此法终不朽。是时，群臣闻父王此语，皆相谓言：此王[^52]狂惑，多有所说，长生者竟是何人？长寿王对曰：卿等当知，其中有智之人，乃明此语耳！忆父王此语已，是故全王命根耳！’梵摩达王闻此语已，甚奇所作，叹未曾有，乃能守亡父教敕，不有所堕。

“时，梵摩达王语太子曰：‘汝今所说之义，吾犹不解，今可与吾说其义，使得意解。’时，长生太子对曰：‘大王！善听！我当说之：梵摩达王取长寿王杀；设复长寿王本所有群臣极有亲者，亦当取王杀之；设复梵摩达王所有臣佐，复当取长寿王臣佐杀之，是谓怨怨终不断绝。欲使怨断者，唯有无报耳[^53]，我今观此义已，是故不害王也。’是时，梵摩达王闻此语已，甚怀踊跃，不能自胜。此王太子极为聪明，乃能广演其义。

“时，王梵摩达即向忏悔：‘是我罪过，而取长寿王杀之。’即自脱天冠与长生使着；复加嫁女，还付舍卫国土、人民，寻付长生使领。王还![[../images/00274.jpeg|20]]]]治。

“比丘当知，然古昔诸王有此常法；虽有此诤国之法，犹相堪忍，不相伤害；况汝等比丘，以信坚固，出家学道，舍贪欲、瞋恚、愚痴心，今复诤竞不相和顺，各不相忍而不忏改。诸比丘！当以此因缘，知斗非其宜。然，同一师侣，共一水乳，勿共斗讼。”

尔时，世尊便说此偈：

“无斗无有诤，慈心愍一切；

无患于一切，诸佛所叹誉。

“是故，诸比丘！当修行忍辱。如是，诸比丘！当作是学！”

是时，拘深比丘白世尊曰：“唯愿世尊，勿虑此事！我等自当分明此法。世尊！虽有此语，其事不然[^54]。”是时，世尊便舍而去，诣跋耆国[^55]。

尔时，跋耆国中有三族姓子：阿那律、难提、金毗罗[^56]。然彼族姓子，共作制限[^57]：其有出乞食者，后住者便扫洒地使净，事事不乏。其得食来者分与使食，足者则善，不足者随意所如。有遗余者，泻着器中，便舍而去。若复最后乞食来者，足者则善，不足者便取器中食而自着钵中。尔时，便取水瓶，更着水安置[^58]一处，即当一日扫除房舍。复更在闲静之处，正身正意，系念在前，思惟妙法。然复彼人终不共语，各自寂然。

尔时，尊者阿那律思惟欲不净想，念持[^59]喜安而游初禅。是时，难提、金毗罗知阿那律心中所念，亦复思惟欲不净想，念持[^60]喜安而游初禅。若复尊者阿那律思惟二禅、三禅、四禅，尔时尊者难提、金毗罗亦复思惟二禅、三禅、四禅。若复尊者阿那律思惟空处、识处、不用处、有想无想处[^61]，是时尊者难提、金毗罗[^62]亦复思惟空处、识处、不用处、有想无想处。若复尊者阿那律思惟灭尽定[^63]，尔时尊者难提、金毗罗亦复思惟灭尽定。如此诸法，诸贤思惟此法。

尔时，世尊往师子国[^64]中。尔时，守园[^65]人遥见世尊来，便作是说：“沙门勿来入园中。所以然者，此园中有三族姓子，名阿那律、难提、金毗罗，慎莫触娆！”

是时，尊者阿那律以天眼清净及天耳通，闻守园人与世尊作如是说，使世尊不得入园。是时，尊者阿那律即出告守门人曰：“勿遮！世尊今来，欲至此看。”

是时，尊者阿那律寻入告金毗罗曰：“速来！世尊今在门外。”

是时，尊者三人即从三昧起，往至世尊所；到已，头面礼足，在一面住，各自称言：“善来，世尊！”尊者阿那律前取世尊钵，尊者难提前敷座，尊者金毗罗取水与世尊洗足。

尔时，世尊告阿那律曰：“汝等三人在此和合，无有他念，乞食如意乎？”

阿那律曰：“如是，世尊！乞食不以为劳。所以然者，若我思惟初禅时，尔时难提、金毗罗亦复思惟初禅。若我思惟二禅、三禅、四禅、空处、识处、不用处、有想无想处、灭尽三昧，尔时难提、金毗罗亦复思惟二禅、三禅、四禅、空处、识处、不用处、有想无想处、灭尽定。如是，世尊！我等思惟此法。”

世尊告曰：“善哉！善哉！阿那律！汝等[^66]颇有是时，更得上人法[^67]乎？”

阿那律报曰：“如是，世尊！我等更得上人法。”

世尊告曰：“何者是上人之法？”

阿那律曰：“有此妙法，出上人法上，若复我等以慈心，遍满一方，二方、三方、四方亦复如是，四维上下亦复如是，一切中一切，以慈心遍满其中，无数无限，不可称计，而自游戏。复以悲心、喜心、护心，遍满一方，二方、三方、四方亦复如是，四维上下而自游戏。是谓，世尊！我等更得此上人之法。”

尔时，尊者难提、金毗罗语阿那律曰：“我等何日至汝许问此义乎？今在世尊前而自称说。”

阿那律曰：“汝等亦未曾至我许而问此义？但诸天来至我所而说此义。是故，在世尊前而说此义耳！但我长夜之中知诸贤心意，然诸贤得此三昧故，在世尊前说此语耳！”

尔时，说此法时，长寿大将至世尊所；头面礼足，在一面坐。是时，长寿大将白世尊曰：“今日，世尊与此诸人而说法乎？”

是时，世尊以此因缘具向长寿大将说之。

是时，大将白世尊曰：“跋耆大国快得大利，有此三族姓子而自游化：阿那律、难提、金毗罗。”

世尊告曰：“如是，大将！如汝所言，跋耆大国快得善利。且舍跋耆大国，摩竭大国快得善利，乃有此三族姓子；若当摩竭大国人民之类，忆此三族姓子，便长夜获安隐。大将当知，若县邑城郭有此三族姓子者，彼城郭之中，人民之类，长夜获安隐。此三族姓子所生之家，亦获大利，乃能生此上尊之人，彼父母五种亲族，若当忆此三人者，亦获大利。若复天、龙、鬼神忆此三族姓子者，亦获大利。若有人叹说阿罗汉者，亦当叹说此三人。若有人叹说无贪欲、无愚痴、无瞋恚者，亦当叹说此三人。若有人叹说此福田者，亦当叹说此三人。如我于三阿僧祇劫所行勤苦，成无上道，使此三人成此法义。是故，大将！当于此三族姓子，起欢喜心。如是，大将！当作是学！”

尔时，大将闻世尊所说，欢喜奉行！


### 二一三

闻如是：

一时，佛在舍卫国祇树给孤独园。

尔时，世尊告诸比丘：“有三结使[^68]，系缚众生，不能从此岸至彼岸。云何为三？所谓身邪、戒盗、疑。

“彼云何名为身邪结[^69]？所谓计身有我，生吾我之想，有众生想，有命、有寿、有人、有士夫、有缘、有著，是谓名为身邪之结。

“云何名为疑结？所谓有我耶？无我耶？有生耶？无生耶？有我、人、寿命耶？无我、人、寿命耶？有父母[^70]耶？无父母耶？有今世、后世耶？无今世、后世耶？有沙门、婆罗门耶？无沙门、婆罗门耶？世有阿罗汉耶？世无阿罗汉耶？有得证者耶？无得证者耶？是谓名为疑结。

“云何名为戒盗结？所谓戒盗[^71]者，我当以此戒生大姓家，生长者家，生婆罗门家，若生天上及诸神中，是谓名为戒盗结。

“是谓，比丘！有此三结系缚众生，不能从此岸至彼岸，犹如两牛同一轭，终不相离；此众生类，亦复如是，三结所系，不能得从此岸至彼岸。

“云何此岸？云何彼岸？所谓此岸者身邪是，彼岸者，所谓身邪灭是。是谓，比丘！三结系缚众生，不能从此岸至彼岸。是故，诸比丘！当求方便，灭此三结。如是，诸比丘！当作是学！”

尔时，诸比丘闻佛所说，欢喜奉行！


### 二一四

闻如是：

一时，佛在舍卫国祇树给孤独园。

尔时，世尊告诸比丘：“有[^72]此三三昧，云何为三？空三昧、无愿三昧、无想[^73]三昧。

“云何名为空三昧？所谓空者，观一切诸法，皆悉空虚，是谓名为空三昧。

“云何名为无想三昧？所谓无想者，于一切诸法，都无想念，亦不可见，是谓名为无想三昧。

“云何名为无愿三昧？所谓无愿者，于一切诸法，亦不愿求，是谓名为无愿三昧。

“如是，比丘！有不得此三三昧，久在生死，不能自觉悟[^74]。如是，诸比丘！当求方便，得此三三昧。如是，诸比丘！当作是学！”

尔时，诸比丘闻佛所说，欢喜奉行！

幢毗沙法王，瞿默神足化，

斋戒现在前，长寿结三昧。

[^1]: 三斋法：指半月中八日、十四日、十五日，这三天斋戒修持。

[^2]: 八关斋：又译作八支斋、八戒、八斋戒、八分斋戒、八关斋戒，又称长养律仪、近住律仪，指佛教在家信徒于每月斋日受持八关斋戒：1）不杀生，2）不偷盗，3）不淫，4）不妄语，5）不饮酒，6）不华鬘香油装饰自身、不歌舞观听，7）不坐卧高广大床，8）不非时食。八支中最后一支“不非时食”又称为斋，故此八戒又统称为斋戒。

[^3]: 四等心：又作四无量心，即慈、悲、喜、舍。

[^4]: 天：高丽藏原无此字，今依据碛砂藏改。

[^5]: 减诸天众，增益阿须伦众：汉译《南传大藏经·增支部经典一·三集·天使品·三十六》译作“天众损减而非天众当充满”。

[^6]: 增益诸天众，减损阿须伦众：汉译《南传大藏经·增支部经典一·三集·天使品·三十六》译作“天众充满，非天众当损减”。

[^7]: 司：高丽藏原作“伺”，今依据圣藏改。

[^8]: 六情：即六根。

[^9]: 正：高丽藏原作“五”，今依据宋、元、明三种藏经改。

[^10]: 八日：高丽藏原无此二字，今依据宋、元、明三种藏经补上。

[^11]: 所：高丽藏原无此字，今依据宋、元、明三种藏经补上。

[^12]: 乱：高丽藏原无此字，今依据宋、元、明三种藏经补上。

[^13]: 真人：即阿罗汉。

[^14]: 如：此字之后，高丽藏原有一“是”字，今依圣藏删去。

[^15]: 边地：佛典所称之边地，相对于中国，指不能见佛闻法之边远区域。

[^16]: 长寿天：指无色界之诸天及色界第四禅之无想天，寿命极长，寂静安稳，自以为至涅槃，故障于见佛闻法。

[^17]: 释身：指天帝释。

[^18]: 病：高丽藏原作“痛”，今依据宋、元、明三种藏经改。

[^19]: 欲：高丽藏原无此字，今依据宋、元、明三种藏经补上。

[^20]: 八关：高丽藏原无此二字，今依据宋、元、明三种藏经补上。

[^21]: 天：高丽藏原无此字，今依据宋、元、明三种藏经补上。

[^22]: 欲天……色天……无色天：欲天即欲界天，色天即色界天，无色天即无色界天。

[^23]: 四姓：又作四种姓，指古印度基于出身不同而人为划分的四种阶级：一、婆罗门，为掌管祭祀的婆罗门教神职人员；二、刹帝利，为国王、大臣及武士等统治阶层；三、吠舍，一般为农牧工商等平民阶层；四、首陀罗，为无人身自由的奴隶阶层。

[^24]: 缘觉：又作独觉，即辟支佛。

[^25]: 财现在前：汉译《南传大藏经·增支部经典一·三集·小品·四十一》译作“所施物现前”。

[^26]: 持梵行者：汉译《南传大藏经·增支部经典一·三集·小品·四十一》译作“应供养者”。者，高丽藏原无此字，今依据宋、元、明、圣四种藏经补上。

[^27]: 拘深城瞿师罗园：拘深，又作拘舍弥、憍赏弥、俱睒弥、拘睒弥。瞿师罗园，系城内瞿师罗长者捐献给僧团的园林。瞿师罗，长者之名，意为美音、妙音声。

[^28]: 作道：即出家学道。

[^29]: 险：高丽藏原作“俭”，今依据宋、元、明三种藏经改。

[^30]: 六种之法：此处指六和敬法，即：（一）身和共住，（二）口和无诤，（三）意和同事， （四）戒和同修，（五）见和同解，（六）利和同均。

[^31]: 过去久远……：关于长寿王的故事，本经叙述颇感生硬，时见用词艰涩、隐晦；而《中阿含·七二·长寿王本起经》表达更为流畅、到位，可参阅之。

[^32]: ![[../images/00299.jpeg|20]]]]：即![[../images/00324.jpeg|20]]]]。

[^33]: 伐：高丽藏原作“罚”，今依据元、明二种藏经改。本经下二“伐”同。

[^34]: 反复：意谓返回、回赠，延伸为感恩之意。

[^35]: 都：高丽藏原无此字，今依据宋、元、明三种藏经补上。

[^36]: 王：高丽藏原无此字，今依据宋、元、明三种藏经补上。

[^37]: 正：高丽藏原无此字，今依据宋、元、明、圣四种藏经补上。

[^38]: 长寿王还顾告长生：此处长寿王对长生的临终告诫，文意半晦半明，而《中阿含·七二·长寿王本起经》则文意清晰了然，译作“童子可忍！童子可忍！莫起怨结，但当行慈”。

[^39]: 舍而：高丽藏原作“而舍”，今依据宋、元、明三种藏经改。

[^40]: 耶维：即火化。

[^41]: 问：此字之后，高丽藏原有一“敕”字，今依据圣藏删去。

[^42]: 曰：高丽藏原无此字，今依据宋、元、明三种藏经补上。

[^43]: 悉：高丽藏原作“斯”，今依据宋、元、明、圣四种藏经改。

[^44]: 教：高丽藏原作“使”，今依据圣藏改。

[^45]: 技：高丽藏原作“妓”，今依据宋、元、明三种藏经改。

[^46]: 憩：高丽藏原作“懈”，今依据元、明二种藏经改。

[^47]: 捉：高丽藏原作“摸”，今依据宋、元、明三种藏经改。

[^48]: 国：高丽藏原无此字，今依据宋、元、明三种藏经补上。

[^49]: 其：高丽藏原作“此”，今依据宋、元、明三种藏经改。

[^50]: 之：高丽藏原无此字，今依据碛砂藏改。

[^51]: 乃：高丽藏原作“及”，今依据宋、元、明、圣四种藏经改。

[^52]: 王：高丽藏原无此字，今依据宋、元、明三种藏经补上。

[^53]: 耳：高丽藏原作“人”，今依据宋、元、明三种藏经改。

[^54]: 唯愿世尊，勿虑此事……其事不然：《中阿含·七二·长寿王本起经》译作“世尊法主今且住也，彼导说我，我那得不导说彼”。

[^55]: 是时，世尊便舍而去，诣跋耆国：《中阿含·七二·长寿王本起经》译作“于是，世尊不悦可拘舍弥诸比丘所行威仪、礼节、所学、所习，即从座起……即以如意足乘虚而去，至婆罗楼罗村”。跋耆，又作跋祇、婆祇、拔祇、拔耆，古印度十六大国之一，隔恒河在摩竭陀国之北。

[^56]: 金毗罗：比丘之名，出身释迦族，佛陀赞誉为诸弟子中“独处静坐，专意念道”之第一比丘。

[^57]: 共作制限：共作制限的内容，本经表达不够清晰、到位，而在《中阿含·七二·长寿王本起经》中则条理清晰，作如下译：“若彼乞食有前还者，便敷床，汲水出，洗足器，安洗足橙，及拭脚巾、水瓶、澡罐。若所乞食能尽食者，便尽食之；若有余者，器盛覆举。食讫收钵，澡洗手足，以尼师檀着于肩上，入室宴坐。若彼乞食有后还者，能尽食者，亦尽食之；若不足者，取前余食，足而食之。若有余者，便泻着净地，及无虫水中。取彼食器，净洗拭已，举着一面，收卷床席，敛洗足橙，收拭脚巾，举洗足器，及水瓶、澡罐。扫洒食堂，粪除净已，收举衣钵，澡洗手足，以尼师檀着于肩上，入室宴坐。彼尊者等至于晡时，若有先从宴坐起者，见水瓶、澡罐空无有水，便持行取。若能胜者，便举持来，安着一面；若不能胜，则便以手招一比丘，两人共举，持着一面，各不相语，各不相问。彼尊者等五日一集，或共说法，或圣默然。”

[^58]: 水安置：高丽藏原无此三字，今依据圣藏补上。

[^59]: 持：高丽藏原作“恃”，今依据圣藏改。

[^60]: 持：高丽藏原作“恃”，今依据圣藏改。

[^61]: 空处、识处、不用处、有想无想处：此四者为无色界禅定；其中，空处即空无边处之略称，识处即识无边处之略称，不用处即无所有处，有想无想处即非想非非想处。

[^62]: 金毗罗：高丽藏原无此三字，今依据宋、元、明三种藏经补上。

[^63]: 灭尽定：又作灭正受、灭尽正受、想受灭定、灭受想定，因此定中想、受等心所法不会生起，故名；为九次第定中之最高定，只有证得了四禅八定而且是不还果以上的圣者才有可能证入此定。

[^64]: 师子国：《中阿含·七二·长寿王本起经》作“般那蔓阇寺林”，《中阿含·一八五·牛角娑罗林经》作“牛角娑罗林。“国”，疑为“园”之误写。

[^65]: 园：高丽藏原作“国”，今依据宋、元、明三种藏经改。本经下文同。

[^66]: 等：高丽藏原作“为”，今依据宋、元、明三种藏经改。

[^67]: 上人法：又作过人法，指禅定、神通、道果等超越常人之法。

[^68]: 三结使：指有身见、戒禁取、疑，本经又作身邪、戒盗、疑。

[^69]: 结：高丽藏原无此字，今依据宋、元、明三种藏经补上。

[^70]: 有父母：指子女不同地对待父母会有不同的果报。

[^71]: 戒盗：又作戒禁取。《俱舍论》卷十九云：“于非因道，谓因道见，一切总说名戒禁取。”

[^72]: 有：高丽藏原无此字，今依据宋、元、明三种藏经补上。

[^73]: 空……无愿……无想：又作空……无愿……无相，此三者又称三解脱门，如《清净道论·第二十一·说行道智见清净品》所说“此等三解脱门是引导出离世间的。（即无相解脱门是）由屡观一切诸行为区限与路向，并以导其心入于无相界，（无愿解脱门是）对于一切诸行由于意的恐惧，并以导其心入于无愿界；（空解脱门是）由屡观一切法为他，并以导其心入于空界。故此等三解脱门是引导出离世间的”。

[^74]: 悟：高丽藏原作“寤”，今依据宋、元、明三种藏经改。

