# 增一阿含经卷第三十一



## 力品第三十八之一



### 三三三

闻如是：

一时，佛在舍卫国祇树给孤独园。

尔时，世尊告诸比丘：“有六凡常之力。云何为六？小儿以啼为力，欲有所说，要当先啼；女人以瞋恚为力，依瞋恚已，然后所说；沙门、婆罗门以忍为力，常念下下于人，然后自陈；国王以憍慠为力[^1]，以此豪势而自陈说；然阿罗汉以专精为力，而自陈说；诸佛世尊成大慈悲，以大悲为力弘益众生。是谓，比丘！有此六凡常之力。是故，比丘！常念修行此大慈悲力[^2]。如是，诸比丘！当作是学！”

尔时，诸比丘闻佛所说，欢喜奉行！


### 三三四

闻如是：

一时，佛在舍卫国祇树给孤独园。

尔时，世尊告诸比丘：“汝等当思惟无常想[^3]，广布无常想。已思惟、广布无常想，尽断欲界爱，色界、无色界爱，亦断无明、憍慢。犹如以火烧焚草木，永尽无余，亦无遗迹。此亦如是，若修无常想，尽断欲爱、色爱、无色爱，无明、憍慢永无有余。所以然者，比丘！当修无常想时，而无欲心；彼以无欲心，便能分别法，思惟其义，无有愁、忧、苦、恼。彼以思惟法义，则无愚惑。设修行人[^4]若见有斗诤者，彼便作是念：此诸贤士不修无常想，不广布无常想，故致此斗讼耳！彼以斗诤不观其义；以不观其义，则有迷惑之心；彼以执此愚惑，而命终入三恶道：饿鬼、畜生、地狱中。是故，诸比丘！当修无常想，广布无常想，便无瞋恚、愚惑之想，亦能观法，亦观其义；若命终之后，生三善处：生天上、人中、涅槃之道。如是，诸比丘！当作是学！”

尔时，诸比丘闻佛所说，欢喜奉行！


### 三三五

闻如是：

一时，佛在摩竭国忧迦支江水侧。

尔时，世尊诣一树下，躬自敷座而坐，正身正意，系念在前。

尔时，有一梵志往至彼处。是时，梵志见世尊脚迹为妙[^5]；见已，便生此念：是何人之迹？为是天、龙、鬼神、乾沓和、阿须伦、人、若非人？为是[^6]我先祖梵天耶？是时，梵志即逐迹前进。遥见世尊在一树下坐，正身正意，系念在前；见已，便[^7]作是语：“为是天耶？”

世尊告曰：“我非是天。”

“为乾沓和耶？”

世尊告曰：“我非乾沓和也。”

“为是龙[^8]乎？”

对曰：“我非是龙也。”

“为阅叉也？”

佛报梵志：“我非阅叉。”

“为是祖父[^9]也？”

佛报曰：“我非祖父。”

是时，婆罗门问世尊曰：“汝今是谁？”

世尊告曰：“有爱者则有受，有受则有爱，因缘合会，然后各各相生如此，如此五苦盛阴[^10]无有断绝时。以知爱已，则知五欲，亦知外六尘、内六入，即知此盛阴之本末[^11]。”

尔时，世尊便说此偈：

“世间有五欲，意为第六生；

以知内外六，当念尽苦际[^12]。

“是故，当求方便，灭内外六事。如是，梵志！当作是学！”

尔时，彼梵志闻佛如是教，思惟玩习、不去心怀；即于座[^13]上，诸尘垢尽，得法眼净。

尔时，彼梵志闻佛所说，欢喜奉行！


### 三三六

闻如是：

一时，佛在舍卫国祇树给孤独园。

尔时，世尊告诸比丘：“我本为菩萨时，未成佛道，中有此念：此世间极为勤苦；有生、有老、有病、有死，然此五盛阴不得尽本原。是时，我复作是念：由何因缘有生、老、病、死？复由何因缘致此灾患？当思惟此时，复生此念：有生则有老、病、死。

“尔时，当思惟是时，复更生念：由何因缘有生？此由有而生。复生此念：有者，何由而有？当思惟是时，便生此念：此有由受[^14]而有。复念：此受何由而有？尔时，以智观之，由爱而有[^15]。复更思惟：此爱何由而生？重观察之，由痛[^16]而有爱。复更思惟：此痛何由而生？当作是观察时，由更乐[^17]而有此痛。复重思惟：此更乐何由而有？我生此念时，缘六入而有此更乐。时我重思惟：此六入何由而有？观察是时，由名色而有六入。时我复作是念：名色何由而有？观察是时，由[^18]识而有名色。此识何由而有？观察是时，由行生识。时我复作是念：行何由而生？观察是时，行由痴[^19]而生。

“无明缘行，行缘识，识缘名色，名色缘六入，六入缘更乐，更乐缘痛，痛缘爱，爱缘受，受缘有，有缘生，生缘死，死缘愁、忧、苦、恼，不可称计。如是名为苦盛阴所集[^20]。

“我尔时复作是念：由何因缘灭生、老、病、死？我观察是时，生灭，老、病、死灭。时复生此念：由何而无生？观此生原，有灭，生则灭。复念：由何而无有？时生此念：无受则无有。时我生此念：由何灭受？观察是时，爱灭，受则灭。复生此念：由何而灭爱？重更观察，痛灭，爱则灭。复思惟：由何而灭痛？观察是时，更乐灭，则痛灭。复思惟：更乐何由而灭？观察是时，六入灭，则更乐灭。复观此六入何由而灭？当观察时，名色灭，则六入灭。复观名色何由而灭？识灭，则名色灭。复观察此识何由而灭？行灭，则识灭。复观此行何由而灭？痴灭，则行灭；行灭，则识灭；识灭，则名色灭；名色灭，则六入灭；六入灭，则更乐灭；更乐灭，则痛灭；痛灭，则爱灭；爱灭，则受灭；受灭，则有灭；有灭，则生灭；生灭，则老、病灭；老、病灭，则死灭，是谓名为五盛阴灭[^21]。

“时我复生此念：此识最为原首，令人致此生、老、病、死；然不能知此生、老、病、死[^22]之原本。犹如有人在山林中，行逐小径道；小复前行，见旧大道，古昔诸人在中行处。是时，彼人便复行[^23]此道，小复前进，见旧城郭、园观、浴池，皆悉茂盛，但彼城中无有居民。此人见已，还归本国，前白王言：‘昨游山林见好城郭，树木繁茂，但彼城中无有人民。大王！可使人民在彼城止住？’是时，国王闻此人语，即居止人民；然此城郭还复如故，人民炽盛，快乐无比。

“诸比丘当知，我昔未成菩萨时，在山中学道，见古昔诸佛所游行处，便从彼道，即知生、老、病、死所起原本，有生有灭，皆悉分别；知生苦、生集[^24]、生尽、生道，皆悉了知；有、受、爱、痛、更乐、六入、名色、识、行、痴亦复如是。无明起则行起，行所造者复由于识。我今以明于识，今与四部之众而说此本；皆当知此原本所起，知苦、知集[^25]、知尽、知道，念使分明；以知六入，则知生、老、病、死，六入灭则生、老、病、死灭。是故，比丘！当求方便，灭于六入。如是，诸比丘！当作是学！”

尔时，诸比丘闻佛所说，欢喜奉行！


### 三三七

闻如是：

一时，佛在舍卫国祇树给孤独园。

尔时，世尊与无央数百千万众而为说法。尔时，阿那律在彼座[^26]上。是时，阿那律在众中睡眠。

尔时，佛见阿那律睡眠，便说此偈：

“受法快睡眠，意无有错乱；

贤圣所说法，智者之所乐。

犹如深渊水，澄清无瑕秽；

如是闻法人，清净心乐受。

亦如大方石，风所不能动；

如是得毁誉，心无有倾动。”

是时，世尊告阿那律：“汝畏王法及畏盗贼而作道乎？”

阿那律报曰：“不也，世尊！”

佛告阿那律：“汝何故出家学道？”

阿那律白佛言：“厌患此老、病、死、愁、忧、苦、恼，为苦所恼，故欲舍之，是故出家学道。”

世尊告曰：“汝今，族姓子！信心坚固，出家学道；世尊今日躬自说法，云何于中睡眠？”

是时，尊者阿那律即从座起，偏露右肩，长跪叉手，白世尊言：“自今已后形融体烂，终不在如来前坐睡。”

尔时，尊者阿那律达晓不眠，然不能除去睡眠，眼根遂损。尔时，世尊告阿那律曰：“勤加精进者与调戏盖相应，设复懈怠与结相应，汝今所行当处其中[^27]。”

阿那律白佛：“前已在如来前誓，今不能复违本要。”

是时，世尊告耆域[^28]曰：“疗治阿那律眼根。”

耆域报曰：“若阿那律小睡眠者，我当治目。”

世尊告阿那律曰：“汝可寝寐。所以然者，一切诸法由食而存，非食不存。眼者以眠为食，耳者以声为食，鼻者以香为食，舌者以味为食，身者以细滑为食，意者以法为食。我今亦说涅槃有食。”

阿那律白佛言：“涅槃者以何等为食？”

佛告阿那律：“涅槃者以无放逸为食，乘无放逸，得至于无为。”

阿那律白佛言：“世尊！虽言眼者以眠为食，然我不堪睡眠。”

尔时，阿那律缝故衣裳。是时，眼遂败坏，而得天眼，无有瑕秽。是时，阿那律以凡常之法而缝衣裳，不能得使缕通针孔中。是时，阿那律便作是念：诸世间得道罗汉，当与我贯针。

是时，世尊以天耳清净，闻此音声：诸世间得道阿罗汉者，当与我贯针。尔时，世尊至阿那律所而告之曰：“汝持针来，吾与汝[^29]贯之。”

阿那律白佛言：“向所称说者，谓诸世间欲求其福者，与我贯针。”

世尊告曰：“世间求福之人无复过我，如来于六法无有厌足。云何为六？一者施；二者教诫；三者忍；四者法说[^30]、义说[^31]；五者将护众生；六者求无上正真之道。是谓，阿那律！如来于此六法无有厌足。”

阿那律曰：“如来身者真法之身，复欲更求何法？如来已度生死之海，又脱爱著。然今日故求为福之道[^32]。”

世尊告曰：“如是，阿那律！如汝所说，如来亦知此六法为无厌足。若当众生知罪恶之原，身、口、意所行者，终不堕三恶趣；以其众生不知罪恶之原，故坠堕三恶趣中。”

尔时，世尊便说此偈：

“世间所有力，游在天人中；

福力最为胜，由福成佛道。

“是故，阿那律！当求方便，得此六法。如是，诸比丘！当作是学！”

尔时，诸比丘闻佛所说，欢喜奉行！


### 三三八

闻如是：

一时，佛在舍卫国祇树给孤独园。

尔时，有众多比丘入舍卫城乞食，闻王波斯匿宫门外有众多人民，于中举手唤呼皆称怨：“国界有贼名鸯掘魔[^33]，极为凶暴，杀害生类不可称计，无慈悲于一切众生，国界人民无不厌患；日取人杀，以指为鬘，故名为指鬘，唯愿大王当往共战！”

是时，众多比丘乞食已，还诣祇洹精舍；收摄衣钵，以尼师檀[^34]着肩上，往至世尊所，头面礼足，在一面坐。尔时，众多比丘白世尊言：“我等众多比丘入舍卫城乞食，见众多人民在王宫门外，称怨诉辞：‘今王国界有贼名鸯掘魔，为人凶暴，无有慈心，杀于一切众生，人亡国虚皆由此人，又取人指以为华鬘。’”

尔时，世尊闻彼比丘语已，即从座起，默然而行。

是时，世尊寻到彼所；诸有取薪、负草、犁作之人，及牧牛羊者，见世尊诣彼道，各白佛言：“沙门！沙门！勿从彼道。所以然者，此路侧有贼名鸯掘魔，于中止住；诸有人民，欲就此道者，要集十人、或二十人、或三十、四十、五十人，犹不得过，尽为鸯掘魔所擒获。然沙门瞿昙独无有侣，为鸯掘魔所触娆者，于事不省。”世尊虽闻此语，故进不住。

尔时，鸯掘魔母持食诣鸯掘魔所。是时，鸯掘魔便作是念：吾指鬘为充数不乎？是时，即数指，犹[^35]未充数，复更重数，唯少一人指。是时，鸯掘魔左右顾视，求觅生人，欲取杀之；然四远顾望，亦不见人，便作是念：我师有教：“若能害母者，必当生天。”我今母躬来在此，即可取杀之，得指充数，生于天上。

是时，鸯掘魔左手捉母头，右手拔剑而语母言：“小住！阿母！”是时，世尊便作是念：此鸯掘魔当为五逆[^36]。即放眉间相，光明普照彼山林。是时，鸯掘魔见光明已，复语母言：“此是何光明照此山林？将非国王集诸兵众，攻伐我身乎？”

是时母告曰：“汝今当知，此非日月火光，亦非释、梵天王光明！”

尔时，其母便说此偈：

“此非火光明，非日月释梵；

鸟兽[^37]不惊怖，和鸣殊于常。

此光极清净，使人悦无量；

必是尊最胜，十力至此间。

于天世人中，天眼睹世界；

故欲度汝身，世尊来至此。”

是时，鸯掘魔闻佛音响，欢喜踊跃，不能自胜，便作是语：“我师亦有教诫而敕我曰：‘设汝能害母，并杀沙门瞿昙者，必生梵天上。’”

是时，鸯掘魔语母曰：“母！今且住！我先取沙门瞿昙杀，然后当食。”

是时，鸯掘魔即放母而往逐世尊；遥见世尊来，亦如金聚，靡所不照；见已，并笑而说是语：“今此沙门定在我手，必杀不疑。其有人民欲行此道者，皆集大众而行此道；然此沙门独无伴侣，我今当取杀之。”

是时，鸯掘魔即拔腰剑，往逐[^38]世尊。是时，世尊寻还复道，徐而行步；而鸯掘魔奔驰而逐，亦不能及如来。是时，鸯掘魔白世尊言：“住！住！沙门！”

世尊告曰：“我自住耳！汝自不住。”

是时，彼鸯掘魔并走，遥说此偈：

“去而复言住，语我言不住；

与我说此义，彼住我不住。”

尔时，世尊以偈报曰：

“世尊言已住，不害于一切；

汝今有杀心，不离于恶原。

我住慈心地，愍护一切人；

汝种地狱苦，不离于恶原。”

是时，鸯掘魔闻此偈已，便作是念：我今审为恶耶？又师语我言：“此是大祠，获大果报，能取千人杀，以指作鬘者，果其所愿，如此之人，命终之后，生善处、天上。设取所生母及沙门瞿昙杀者，当生梵天上。”是时，佛作威神，![[../images/00446.jpeg|20]]]]寤：“诸梵志书籍亦有此言：‘如来出世甚为难遇，时时亿劫乃出；彼出世时，不度者令度，不解脱者令得解脱。彼说灭六见[^39]之法。云何为六？言有我见者，即说灭六见之法；无有我者，亦与说灭无有我见之法；言有我见、无有我见，亦与说有我见、无我见之法；复自观察、说观察之法；自说无我之法；亦非我说、亦非我不说之法。’若如来出世，说此灭六见之法。又我奔走之时，能及象、马、车乘，亦及人民；然，此沙门行不暴疾，然我[^40]今日不能及此，必当是如来。”

是时，鸯掘魔便说此偈：

“尊今为我故，而说微妙偈；

恶者今识真，皆由尊威神。

即时舍利剑，投于深坑中；

今礼沙门迹，即求作沙门。”

是时，鸯掘魔即前白佛言：“世尊！唯愿听作沙门！”

世尊告曰：“善来，比丘！”即时鸯掘魔便成沙门，着三法衣。

尔时，世尊便说此偈：

“汝今以剃头，除结[^41]亦当尔；

结灭成大果，无复愁苦恼。”

是时，鸯掘魔闻此语已，即时诸尘垢尽，得法眼净。

尔时，世尊将鸯掘魔比丘还诣舍卫城祇洹精舍。是时，王波斯匿集四部之众，欲往攻伐贼鸯掘魔。是时，王便作是念：我今可往至世尊所，以此因缘，具白世尊，若世尊有所说者，当奉行之。尔时，王波斯匿即集四部之兵，往世尊所，头面礼足，在一面坐。尔时，世尊问王曰：“大王！今日欲何所至？尘污身体，乃至于斯。”

波斯匿王白佛言：“我今国界有贼名鸯掘魔，极为凶暴，无有慈心于一切众生，使国丘荒，人民流迸，皆由此贼。彼今取人杀之，以指为鬘；此是恶鬼，非为人也。我今欲诛伐此人。”

世尊告曰：“若当大王见鸯掘魔信心坚固，出家学道者，王当奈之何？”

王白佛言：“知复如何，但当承事供养，随时礼拜。然复，世尊！彼是恶人，无毫厘之善，恒杀害人[^42]，能有此心出家学道乎？终无此理。”

是时，鸯掘魔去世尊不远，结跏趺坐，正身正意，系念在前。尔时，世尊伸右手指示王曰：“此是贼鸯掘魔。”

王闻此语，便怀恐怖，衣毛皆竖。世尊告王：“勿怀恐怖！可往至前，自当悟王意耳！”

是时，王闻佛语，即至鸯掘魔前，语鸯掘魔曰：“汝今姓谁？”

鸯掘魔曰：“我姓伽伽，母名满足。”

是时王礼足已，在一面坐。尔时王问曰：“善乐此正法之中，勿有懈怠，修清净梵行，得尽苦际；我当尽形寿供养衣被、饮食、床卧具、病瘦医药。”

是时，鸯掘魔默然不对。王即从座起，头面礼足；还诣世尊所，头面礼足，在一面坐。

是时，王复白佛言：“不降者使降，不伏者使伏。甚奇！甚特！曾所不有，乃能降伏极恶之人。唯愿天[^43]尊受命无穷，长养生民；蒙世尊恩，得免此难！国事猥多，欲还城池。”

世尊告曰：“王知是时。”尔时，国王即从座起，头面礼足，便退而去。

尔时，鸯掘魔作阿练若；着五纳衣，到时持钵，家家乞食，周而复始；着补纳弊坏之衣，极为粗丑；亦复露坐，不覆形体。是时，鸯掘魔在闲静之处，自修其行。所以族姓子，出家学道者，欲修无上梵行：生死已尽，梵行已立，所作已办，更不复受胎，如实知之。时，鸯掘魔便成阿[^44]罗汉，六通清彻，无有尘垢。

已成阿罗汉，到时，着衣持钵，入舍卫城乞食。是时，有妇女临产甚难；见已，便作是念：众生类极为苦痛，受胎无限。是时，鸯掘魔食后，收摄衣钵，以尼师檀着肩上，往至世尊所，头面礼足，在一面坐。尔时，鸯掘魔白世尊言：“我向着衣持钵，入舍卫城乞食，见一妇人身体重妊。是时，我便作是念：众生受苦何至于斯？”

世尊告曰：“汝今往彼妇人所，而作是说：‘我从贤圣生已来，未曾杀生！持此至诚之言，使此母人胎得无他[^45]。’”

鸯掘魔对曰：“如是，世尊！”

是时，鸯掘魔即其日，着衣持钵，入舍卫城；往至彼母人所，语彼母人曰：“我从贤圣生已来，更不杀生！持此至诚之言，使胎得解脱。”

是时，母人胎即得解脱。

是时，鸯掘魔城中乞食；诸男女大小见之，各各自相谓言：“此名鸯掘魔，杀害众生不可称计，今复在城中乞食。”

是时，城中人民，各各以瓦石打者，或有以刀斫者；伤坏头目，衣裳裂尽，流血污体，即出舍卫城至如来所。是时，世尊遥见鸯掘魔头目伤破，流血污衣而来；见已，便作是说：“汝今忍之。所以然者，此罪乃应永劫受之[^46]。”

是时，鸯掘魔至世尊所，头面礼足，在一面坐。尔时，鸯掘魔在如来前，便说此偈：

“坚固听法句，坚固行佛法，

坚固亲善友，便成灭尽处。

我本为大贼，名曰鸯掘魔；

为流之所漂[^47]，蒙尊拔济之。

今观自归业，亦当观法本；

今以逮三明[^48]，成就佛行业。

我本名无害，杀害不可计；

今名真谛实，不害于一切。

设复身口意，都无害心识；

此名无杀害，何况起思想。

弓师能调角，水人[^49]能调水，

巧匠调其木，智者自调身。

或以鞭杖伏，或以言语屈；

竟不加刀杖，今我自降伏。

人前为过恶，后止不复犯；

是照于世间，如云消月现。

人前为过恶，后止不复犯；

是照于世间，如云消日现。

比丘老少壮，修行佛法行；

是照于世间，如彼月云消。

比丘老少壮，修行佛法者；

是照此世间，如彼日云消。

我今受痛少，饮食自知足；

尽脱一切苦，本缘今已尽。

更不受死迹，亦复不乐生；

今正待时节[^50]，欢喜而不乱。”

是时，如来可鸯掘魔所说。是时，鸯掘魔以见如来然可之，即从座起，礼世尊足，便退而去。

是时，诸比丘白世尊言：“鸯掘魔本作何功德？今日聪明智慧，面目端正[^51]，世之希有。复作何不善行？于今身上，杀害生类不可称计。复作何功德？于今值如来，得阿罗汉道。”

尔时，世尊告诸比丘：“昔者，过去久远，于此贤劫之中，有佛名迦叶如来、至真、等正觉，出现于世。迦叶如来去世之后，有王名大果，统领国界，典阎浮提。尔时，彼王有八万四千宫人婇女，各无儿息。尔时，大果王向诸树神、山神、日月、星宿，靡所不周，欲求男女。尔时，王第一夫人身即怀妊，经八、九月便生男儿，颜貌端正，世之希有。是时，彼王便生是念：我本无有儿息，经尔许时，今方生儿，宜当立字，于五欲之中，而自娱乐。

“是时，王召诸群臣能瞻相者，而告之曰：‘我今以生此儿，各与立字。’是时，群臣闻王教已，即白王言：‘今此太子极为奇妙，端正无比，面如桃华色，必当有大力势，今当立字名曰大力。’是时，相师与太子立字已，各从座起而去。是时，国王爱慜此太子，未曾去目前。

“是时，太子年向八岁，将诸臣佐往父所，朝贺问讯。父王复作是念：今此太子极自奇特，即告之曰：‘吾今与汝取[^52]妇何如乎？’太子白王：‘子今年幼，何须娉娶？’是时，父王权停不与取妇。复经二十岁，王复告曰：‘吾欲与汝取妇。’太子白王：‘不须取妇。’是时，父王告群臣、人民曰：‘我本无儿息，经历久远，方生一子，今不肯取妇，清净无瑕。’尔时，王太子转字名曰清净。

“是时，清净太[^53]子年向三十；王复敕群臣曰：‘吾今年已衰微，更无儿息；今唯有清净太子，今王高位应授与太子。然，太子不乐五欲之中，当云何理国事？’群臣报曰：‘当为方便，使乐五欲。’是时，父王即椎钟鸣鼓，敕国中人：‘其能使清净太子乐五欲者，吾当赐与千金及诸宝物。’

“尔时，有女人名曰淫种，尽明六十四变；彼女人闻王有教令：其能使王太子习五欲者，当赐与金千斤及诸宝物。即往至父王所，而告之曰：‘见与千金及诸宝物，能使王太子习于五欲。’父王报曰：‘审能尔者，当重相赐，不负言信。’时，淫女白王：‘太子为寝宿何处？’王报曰：‘在东堂上，无有女人，唯有一男儿，在彼侍卫。’女人白曰：‘惟愿大王敕内宫中，勿见限遮，随意出入！’

“是时，淫女即其夜鼓二时，在太子门侧，佯举声哭。是时，太子闻女人哭声，便敕侍人曰：‘此是何人于斯而哭？’侍人报曰：‘此是女人在门侧哭。’太子告曰：‘汝速往问所由哭耶？’时，彼侍臣往而问之所由哭耶？淫女报曰：‘夫主见弃，是故哭耳！’侍臣还白太子：‘此女人为夫主所弃，又畏盗贼，是故哭耳！’太子告曰：‘将此女人着象廐中。’到彼复哭；复将至马廐中，复哭。太子复语侍臣：‘将来在此。’即将入堂，复于中哭。太子躬自问曰：‘何为复哭？’淫女报曰：‘太子！女人单弱，极怀恐怖，是故哭耳！’太子告曰：‘上吾床上，可得无畏。’时，女人默然不语，亦复不哭。是时，女人即脱衣裳，前捉太子手，举着己胸上；即时惊觉，渐渐起欲想；以起欲心，便身就之。

“是时，清净太子明日清旦，往父王所。是时，父王遥见太子颜色，殊于常日；见已，便作是说：‘汝今所欲者事果乎？’太子报曰：‘如大王所言。’是时，父王欢喜踊跃，不能自胜，并作是说：‘欲求何愿，吾当与之。’太子报曰：‘所赐愿者，勿复中悔，当求其愿。’时王报曰：‘如汝所言，终不中悔，欲求何愿？’太子白王：‘大王！今日统领阎浮提内，皆悉自由；阎浮提里内诸未嫁女者，先适我家，然后使嫁。’是时王曰：‘随汝所言。’王即敕国内人民之类曰：‘诸有女未出门者，先使诣清净太子，然后嫁之。’

“尔时，彼城中有女名须蛮，次应至王所。是时，须蛮长者女露形倮跣在众人中行，亦无羞耻。众人见已，各相对谈：‘此是长者女，名称远闻。云何露形在人中行？如驴何异？’女报众人曰：‘我非为驴，汝等众人斯是驴耳！汝等颇见女人还见女人有相耻乎？城中生类尽是女人，唯有清净太子是男子矣！若我至清净太子门者，当着衣裳。’是时，城中人民自相谓言：‘此女所说诚入我意，我等实是女，非男也。唯有清净太子乃是男也，我等今日当行男子之法。’

“是时，城中人民各办战具，着铠持杖；往至父王所，白父王曰：‘欲求二愿，唯见听许！’王报之曰：‘何等二愿？’人民白王：‘王欲存者，当杀清净太子；太[^54]子欲存者今当杀王。我等不堪任承事清净太子，辱国常法。’

“是时，父王便说此偈：

‘为家忘一人，为村忘一家，

为国忘一村，为身忘世间。’

“是时，父王说此偈已，告人民曰：‘今正是时，随汝等意。’是时，诸人将清净太子取两手缚之，将诣城外，各相谓言：‘我等咸共以瓦石打杀，何须一人杀乎？’

“是时，清净太子临欲死时，而作是说，又作誓愿：‘诸人民取吾拄杀。然父王自与我愿，我今受死亦不敢辞。使我将来之世，当报此怨；又使值真人罗汉，速得解脱。’是时，人民取太子杀已，各自散去。诸比丘！莫作是观，尔时大果王者，岂异人乎？今鸯掘魔师是也。尔时淫女者，今师妇是也。尔时人民者，今八万人民死者是也。尔时清净太子，今鸯掘魔比丘是也。临欲死时作是誓愿，今还报怨，无免手者，缘此因缘，杀害无限。后作誓愿，愿欲值佛，今得解脱，成阿罗汉。此是其义，当念奉行！”

尔时，世尊告诸比丘：“我弟子中，第一聪明捷疾智者，所谓鸯掘魔比丘是也。”

尔时，诸比丘闻佛所说，欢喜奉行！

[^1]: 国王以憍慠为力：汉译《南传大藏经·增支部经典五·八集·居士品·二十七·力（一）》译作“国王以自在为力”。

[^2]: 力：高丽藏原无此字，今依据宋、元、明三种藏经补上。

[^3]: 无常想：即观察诸行无常。

[^4]: 设修行人：高丽藏原作“错误修行”，今依据宋、元、明三种藏经改。

[^5]: 见世尊脚迹为妙：《杂阿含·一〇一经》译作“见佛脚迹千辐轮相，印文显现，齐辐圆辋，众好满足”。千辐轮相，指脚底板有千辐轮之纹，为佛陀三十二相之一。

[^6]: 是：高丽藏原无此字，今依据宋、元、明三种藏经补上。

[^7]: 便：高丽藏原无此字，今依据宋、元、明、圣四种藏经补上。

[^8]: 龙：此字之后，高丽藏原有一“子”字，今依据宋、元、明三种藏经删去。

[^9]: 祖父：该梵志属于婆罗门种姓，为印度四种姓之一，该种姓祖先自称由梵天之口而生，所以称大梵天王为“祖父”。

[^10]: 五苦盛阴：即五盛阴苦，为八苦之一。

[^11]: 有爱者则有受……即知此盛阴之本末：此段文句显得很唐突，答非所问；汉译《南传大藏经·增支部经典二·四集·行品·一百六十一》则文意清晰，译作“婆罗门！有诸漏，若不予断此，我应是天；而我已断其漏，切断其根，如截断多罗树头，予破坏，当来令不生。婆罗门！有诸漏，若不予断此，我应是乾闼婆、应是夜叉、应是人；我已断其漏……令不生。婆罗门！譬如：或青莲、或红莲、或白莲生于水中，长于水中，不为水染，犹自出水挺立，正是如是。婆罗门！我生此世中，长此世中，胜于世间，住于不染。婆罗门！我是佛陀”。

[^12]: 世间有五欲……当念尽苦际：《杂阿含·一〇一经》译作“天龙乾闼婆，紧那罗夜叉，无善阿修罗，诸摩喉罗伽，人与非人等，悉由烦恼生。如是烦恼漏，一切我已舍，已破已磨灭，如芬陀利生。虽生于水中，而未曾著水；我虽生世间，不为世间著。历劫常选择，纯苦无暂乐，一切有为行，悉皆生灭故。离垢不倾动，已拔诸剑刺，究竟生死际，故名为佛陀”。

[^13]: 座：高丽藏原作“坐”，今依据宋、元、明三种藏经改。

[^14]: 受：应译作取。

[^15]: 有：此字之后，高丽藏原有一“受”字，今依据圣藏删去。

[^16]: 痛：应译作受。

[^17]: 更乐：应译作触。

[^18]: 由：此字之前，高丽藏原有一“复”字，今依据宋、元、明三种藏经删去。

[^19]: 痴：又作无明。

[^20]: 六入缘更乐……如是名为苦盛阴所集：《杂阿含·二八七经》译作“缘六入处触，缘触受，缘受爱，缘爱取，缘取有，缘有生，缘生老病死、忧悲恼苦，如是纯大苦聚集”。集，高丽藏原作“习”，今依据圣藏改。

[^21]: 痴灭，则行灭……是谓名为五盛阴灭：《杂阿含·二八七经》译作“无明灭故行灭，行灭故识灭，识灭故名色灭，名色灭故六入处灭，六入处灭故触灭，触灭故受灭，受灭故爱灭，爱灭故取灭，取灭故有灭，有灭故生灭，生灭故老病死、忧悲恼苦灭，如是如是纯大苦聚灭”。

[^22]: 死：此字之后，高丽藏原有一“生”字，今依据宋、元、明三种藏经删去。

[^23]: 行：高丽藏原无此字，今依据宋、元、明三种藏经补上。

[^24]: 集：高丽藏原作“习”，今依据元、明、圣三种藏经改。

[^25]: 集：高丽藏原作“习”，今依据明、圣二种藏经改。

[^26]: 座：高丽藏原作“坐”，今依据碛砂改。

[^27]: 勤加精进者与调戏盖相应……汝今所行当处其中：此句文意为精进太过，心容易掉举；精进太缓，心则易内缩、陷于懈怠；应当平衡二者，处于中道。

[^28]: 耆域：又作耆婆，意为活着，当他还是个婴儿时，被母亲遗弃，后众人发现还活着，故有此称；后被送入皇宫，由无畏王子抚养，所以又称他为耆婆王子育。在德叉斯罗医学院毕业后担任频婆娑罗王与阿阇世王之御医；虔诚信仰佛教并证悟初果须陀洹，后又担任佛陀及比丘僧团的医生。

[^29]: 汝：高丽藏原无此字，今依据宋、元、明三种藏经补上。

[^30]: 法说：开显法则。

[^31]: 义说：开显涵义。

[^32]: 道：高丽藏原作“首”，今依据宋、元、明、圣四种藏经改。

[^33]: 鸯掘魔：又作央瞿利摩罗、央瞿摩罗、央掘摩罗、鸯掘摩罗、鸯掘摩，意译为指鬘。先受外道邪师蛊惑而杀人取指串作指鬘，后依佛出家证得阿罗汉果。

[^34]: 尼师檀：又作尼师坛，意译作敷具、坐具，略称具，为出家人坐卧时敷在地上或卧具上的长方形布。

[^35]: 犹：高丽藏原无此字，今依据宋、元、明三种藏经补上。

[^36]: 五逆：又作五逆罪、五重罪、五无间业、五无间罪，指杀父、杀母、杀阿罗汉、破僧、恶心出佛身血；此五种罪业能招感无间地狱之苦果。破僧，又作破和合僧。

[^37]: 兽：高丽藏原作“狩”，今依据宋、元、明三种藏经改。

[^38]: 逐：高丽藏原作“逆”，今依据宋、元、明三种藏经改。

[^39]: 六见：即六邪见。

[^40]: 我：高丽藏原无此字，今依据宋、元、明三种藏经补上。

[^41]: 结：即烦恼。

[^42]: 人：高丽藏原无此字，今依据宋、元、明三种藏经补上。

[^43]: 天：高丽藏原作“大”，今依据宋、元、明、圣四种藏经改。

[^44]: 阿：高丽藏原无此字，今依据宋、元、明三种藏经补上。

[^45]: 我从贤圣生已来……使此母人胎得无他：汉译《南传大藏经·中部经典三·八六·鸯掘摩经》译作“我得圣生以来，不知故意夺生类之命事，由此至言，汝得安，能得安产”。下同。

[^46]: 汝今忍之。所以然者，此罪乃应永劫受之：汉译《南传大藏经·中部经典三·八六·鸯掘摩经》译作“婆罗门！汝宜忍受。婆罗门！汝宜忍受。依汝业之果报，几年，几百年，几千年应于地狱所受之业果，汝今于现法得受”。意为重罪轻报，应忍受。

[^47]: 漂：高丽藏原作“㵱”，今依据宋、元、明三种藏经改。

[^48]: 三明：又作三达、三明达、三证法。一者宿住随念智证明，能知有情过去世；二者死生智证明，能知有情将来世；三者漏尽智证明，能知自他漏尽解脱。

[^49]: 水人：即灌溉者。

[^50]: 待时节：指阿罗汉等待此生的终结，证入无余涅槃。

[^51]: 正：高丽藏原作“政”，今依据宋、元、明、圣四种藏经改。本经下文同。

[^52]: 取：通“娶”。下同。

[^53]: 太：高丽藏原作“大”，今依据宋、元、明、圣四种藏经改。

[^54]: 太：高丽藏原无此字，今依据宋、元、明三种藏经补上。

