# 增一阿含经卷第十八



## 四意断品第二十六之一



### 二二五

闻如是：

一时，佛在舍卫国祇树给孤独园。

尔时，世尊告诸比丘：“犹如山河、石壁、百草、五谷，皆依于地而得长大，然复此地最尊、最上。此亦如是，诸善三十七[^1]道品之法，住不放逸之地，使诸善法而得长大。

“无放逸比丘修四意断，多修四意断。云何为四？于是，比丘未生弊恶法，求方便令不生，心不远离、恒欲令灭；已生弊恶法，求方便令不生，心不远离、恒欲令灭；未生善法，求方便令生；已生善法，求方便令增多，而[^2]不忘失，具足修行，心意不忘。如是，比丘修四意断。是故，诸比丘！当求方便，修四意断。如是，诸比丘！当作是学！”

尔时，诸比丘闻佛所说，欢喜奉行！


### 二二六

闻如是：

一时，佛在舍卫国祇树给孤独园。

尔时，世尊告诸比丘：“比丘当知，诸有粟散国王[^3]及诸大王皆来附近于转轮王，转轮王于彼最尊、最上。此亦如是，诸善三十七道品之法，无放逸之法最为第一。

“无放逸比丘修四意断。于是，比丘未生弊恶法，求方便令不生，心不远离、恒欲令灭；已生弊恶法，求方便令不生，心不远离、恒欲令灭；未生善法，求方便令生；已生善法，重令增多，终不忘失，具足修行，心意不忘。如是，比丘[^4]修四意断。是故，诸比丘！当求方便，修四意断[^5]。如是，诸比丘！当作是学！”

尔时，诸比丘闻佛所说，欢喜奉行！


### 二二七

闻如是：

一时，佛在舍卫国祇树给孤独园。

尔时，世尊告诸比丘：“诸有星宿之光，月光最为第一。此亦如是，诸善功德三十七道[^6]品之法，无放逸行最为第一，最尊、最贵。

“无放逸比丘修四意断。云何为四？于是，比丘若未生弊恶法，求方便令不生；若已生弊恶法，求方便令灭；若未生善法，求方便令生；若已生善法，求方便重令增多，终不忘失，具足修行，心意不忘。如是，比丘修四意断。是故，诸比丘！当求方便，修四意断。如是，诸比丘！当作是学！”

尔时，诸比丘闻佛所说，欢喜奉行！


### 二二八

闻如是：

一时，佛在舍卫国祇树给孤独园。

尔时，世尊告诸比丘：“诸有华之属，瞻卜[^7]之华、须摩那华[^8]，天上、人中，婆师华[^9]最为第一。此亦如是，诸善功德三十七道品之法，无放逸行最[^10]为第一。

“若无放逸比丘修四意断。云何为四？于是，比丘若未生弊恶法，求方便令不生；已生弊恶法，求方便令灭；若未生善法，求方便令生；已生善法，求方便令增多，终不忘失，具足修行，心意不忘。如是，比丘修四意断。是故，诸比丘！当求方便，修四意断。如是[^11]，诸比丘！当作是学！”

尔时，诸比丘闻佛所说，欢喜奉行！


### 二二九

闻如是：

一时，佛在舍卫国祇树给孤独园。

尔时，王波斯匿乘宝羽之车，出舍卫城，至祇洹精舍，欲觐世尊；诸王常法有五威容[^12]，舍着一面，前至世尊所，头面礼足，在一面坐。

尔时，世尊告大王曰：“大王当知，世间有四种人出现于世。云何为四？或有一人，先暗而后明；或有一人，先明而后暗；或有一人，先暗而后暗；或有一人，先明而后明。

“彼人云何先暗而后明？于是，或有一人生卑贱家，或旃陀罗[^13]种、或啖人种、或工师种、或淫泆家生，或无目、或无手足、或时倮跣[^14]、或诸根错乱；然复身、口行善法，意念善法。彼若见沙门、婆罗门诸尊长者，恒念礼拜，不失时节，迎来起送，先笑后语，随时供给。若复有时见乞儿者，若沙门、婆罗门，若路行者，若贫匮者，若有钱财，便持施与，设无财货者，便往至长者家，乞求施与；若复见彼施者，便还欢喜踊跃，不能自胜。身行善法，口修善法，意念善法，身坏命终，生善处天上。犹如有人，从地至床，从床乘马，从马乘象，从象入[^15]讲堂。由是故我今说，此人先暗而后明。如是，大王！此人名曰先暗而后明。

“彼人云何先明而后暗？于是，或有一人在大家生，若刹利种、若长者种、若婆罗门种，饶财多宝：金、银、珍宝![[../images/00350.jpeg|20]]]]、马瑙、水精、琉璃，仆从、奴婢不可称计，象、马、猪、羊皆悉具足。然复此人颜貌端正[^16]，如桃华色，彼人恒怀邪见，与[^17]边见相应；彼便有此见：无施[^18]、无受，亦无前人何所施物，亦无善恶之报[^19]，亦无今世、后世[^20]，亦无得道者，世无阿罗汉可承敬者、于今世、后世可作证者。彼若见沙门、婆罗门，便起瞋恚，无恭敬心；若见人惠施者，心不喜乐，身、口、意所作行而不平均，以行非法之行，身坏命终，生地狱中。犹如有人从讲堂至象，从象至马，从马至床，从床至地。由是故，我今说此人如是，大王！所谓此人先明而后暗。

“彼云何有人从暗至暗？若复有人生卑贱家，或旃陀罗家、或啖人家、或极下穷家，此人必生此中，或复有时，诸根不具，颜色粗恶，然复彼人恒怀邪见；彼便有此见：无今世、后世，无沙门、婆罗门，亦无得道者，亦无阿罗汉可承敬者，亦无今世、后世可作证者。彼若见沙门、婆罗门，便起瞋恚，无恭敬心；若见人来惠施者，心不喜乐，身、口、意所作行而不平等，诽谤圣人，毁辱三尊；彼既自不施，又见他施，甚怀瞋恚，以行瞋恚，身坏命终，生地狱中。犹如有人从暗至暗，从火焰至火焰，舍智就愚。由是而言，此人可谓先暗而后暗。大王当知，故名此人从暗至暗。

“彼名何等人从明至明？或有一人生豪族家，或刹利种、或国王家、或大臣家，饶财多宝，不可称计。然复彼人颜色端正[^21]，如桃华色，彼人恒有正见，心无错乱；彼有此正见：有施[^22]、有福、有受者，有善、恶之报，有今世、后世，有沙门、婆罗门。设复彼人若见沙门、婆罗门，起恭敬心，和颜悦色；己身恒喜布施，亦复劝人使行布施之，设布施之日，心怀踊跃，不能自胜，彼身行善，口行善，意行善，身坏命终生善处。犹如有人从讲堂至讲堂，从宫至宫。由是而言，我今说此人从明至明。

“是为，大王！世间有此四人。”尔时，世尊便说此偈：

“王当知贫人，有信好布施，

见沙门婆罗，及诸可施者，

能复起迎逆，而教于正见，

施时极欢喜，所求不逆人，

彼人是良友，终不为恶行，

恒喜行正见，常念求善法，

大王如彼人，死时有所适，

必生兜术天，先暗而后明。

如人极为富，不信、好喜恚，

悭贪心怯弱，邪见而不改，

见沙门梵志，及诸乞求者，

恒喜呵骂詈，邪见言无有，

见施起瞋恚，不令有施人，

彼人行极弊，造诸恶元本，

如是彼人者，临欲命终时，

当生地狱中，先明而后暗。

如有贫贱人，无信好瞋恚，

造诸不善行，邪见不信正，

设见沙门士，及诸可事者，

而取轻毁之，悭贪无有信，

施时而不喜，见他施亦然，

彼人所造行，所适无安处，

如此彼之人，必当取命终，

当生地狱中，先暗而后暗。

如人极有财，有信好布施，

正见不他念，恒喜求善法，

设见诸道士，及诸可施者，

起恭迎敬之，而学于正见，

与时极和悦，常念于平均，

惠施无吝惜，不逆于人心，

彼人受命决，不造诸非法，

当知彼之人，临欲命终时，

必生好善处，先明而后明。

“是故，大王！当学先明而后明，莫学先明而后暗。如是，大王！当作是学！”

尔时，波斯匿王闻佛所说，欢喜奉行！


### 二三〇

闻如是：

一时，佛在舍卫国祇树给孤独园。

尔时，尊者阿难至世尊所，头面礼足，在一面住；斯须，复以两手摩如来足已，复以口鸣如来足上，而作是说：“天尊之体，何故乃尔？身极缓尔，如来之身不如本故。”

世尊告曰：“如是，阿难！如汝所言，今如来身皮肉已缓，今日之体不如本故。所以然者，夫受形体，为病所逼。若应病众生，为病所困；应死众生，为死所逼。今日如来，年已衰微，年过八十。”

是时，阿难闻此语已，悲泣哽噎，不能自胜，并作是语：“咄嗟！老至乃至于斯！”

是时，世尊到时，着衣持钵，入舍卫城乞食。是时，世尊渐渐乞食，至王波斯匿舍。当于尔时，波斯匿门前，有故坏车数十乘，舍在一面。

是时，尊者阿难以见车弃在一面；见已，白世尊曰：“此是[^23]王波斯匿车，昔日作时极为精妙，如今日观之，与瓦石同色。”

世尊告曰：“如是，阿难！如汝所言，如今观所有车，昔日之时极为精妙，金银所造，今日坏败，不可复用。如是外物尚坏败，况复内者？”

尔时，世尊便说此偈：

“咄！此老病死，坏人极盛色；

初时甚悦意，今为死使逼。

虽当寿百岁，皆当归于死；

无免此患苦，尽当归此道。

如内身所有，为死之所驱；

外诸四大者，悉趣于本无。

是故求无死，唯有涅槃耳；

彼无死无生，都无此诸行。”

尔时，世尊即就波斯匿王坐。

是时，王波斯匿与世尊办种种饮食；观世尊食竟，王更取一小座，在如来前坐，白世尊曰：“云何，世尊！诸佛形体皆金刚数，亦当有老、病、死乎？”

世尊告曰：“如是，大王！如大王语，如来亦当有此生、老、病、死。我今亦是人数，父名真净，母名摩耶[^24]，出转轮圣王种。”

尔时，世尊便说此偈：

“诸佛出于人，父名曰真净；

母名极清妙，豪族刹利种。

死径为极困，都不观尊卑；

诸佛尚不免，况复余凡俗！”

尔时，世尊与波斯匿王而说此偈：

“祠祀火为上，诗书颂为尊；

人中王为贵，众流海为首。

众星月为上，光明日为先；

八方上下中，世界之所载。

天及世人民，如来最为尊；

其欲求福禄，当供养三佛。”

是时，世尊说此偈已，便从座起而去，还祇洹精舍，就座而坐。

尔时，世尊告诸比丘：“有四法在，世间人所爱敬。云何为四？少壮之年，世间人民之所爱敬；无有病痛，人所爱敬；寿命，人所爱敬；恩爱集聚，人所爱敬。是谓，比丘！有此四法，世间人民之所爱敬。

“复次，比丘！复有四法，世间人民所不爱敬。云何为四？比丘当知，少壮之年，若病老时[^25]，世人所不喜；若无病者，后便得病，世人所不喜；若有得寿命，后便命终，世人所不喜；恩爱得集，后复别离，是世人所不喜。是谓，比丘！有此四法与世回转，诸天、世人，乃至转轮圣王、诸佛世尊，共有此法。是为，比丘！世间有此四法与世回转。

“若不觉此四法时，便流转生死，周旋五道。云何为四？贤圣[^26]戒、贤圣三昧、贤圣智慧、贤圣解脱。是为，比丘！有此四法而不觉知者，则受上四法。我今及汝等，以觉知此贤圣四法，断生死根，不复受有。如今如来形体衰老，当受此衰耗之报。是故，诸比丘！当求此永寂涅槃，不生、不老、不病、不死，恩爱别离，常念无常之变。如是，比丘！当作是学[^27]！”

尔时，诸比丘闻佛所说，欢喜奉行！


### 二三一

闻如是：

一时，佛在舍卫国祇树给孤独园。

尔时，王波斯匿即敕臣佐，严宝羽之车，欲出舍卫城观地讲堂。当于尔时，波斯匿王母命过，年极衰老，垂向百岁。王甚尊敬念，未曾离目。是时，波斯匿王边有大臣，名不奢蜜，高才盖世，世人尊重。时，大臣便作是念：此波斯匿王母年向百岁，今日命终；设当闻者，王甚愁忧，不能饮食而得重病；我今当设方便，使王不愁忧，亦使不病。

是时，大臣即严驾五百白象，亦严驾五百疋马，复严驾[^28]五百步兵，复严驾五百妓女，复严驾五百老母，复严驾五百婆罗门，复有五百沙门，复严驾五百衣裳，复严驾五百珍宝；与亡者作好大棺、彩画极令使妙，悬缯幡盖，作倡妓乐，不可称计，出舍卫城。

是时，波斯匿王还来入城；是时，王波斯匿有少事。是时，王遥见亡者，问左右曰：“此是何人，供养乃至于斯？”

时，不奢蜜曰：“此舍卫城中有长者母无常，是彼之具。”

时，王复告曰：“此诸象马车乘复用为？”

大臣报曰：“此五百老母者，用奉上阎罗王[^29]，持用赎命。”

时，王便笑而作是说：“此是愚人之法。命也难保，有何可克？如有人堕摩竭鱼[^30]口，欲求出者，实复难得。此亦如是，堕阎罗王边，欲求出者[^31]，实难可得。”

“此五百妓女亦用赎命。”

王报曰：“此亦难得。”

时，大臣曰：“若此妓女不可得者，当用余者赎之。”

王曰：“此亦难得。”

大臣曰：“若此不可得者，当用五百珍宝赎之。”

王报曰：“此亦难得。”

大臣曰：“此不可得者，用五百衣裳赎之。”

王曰：“此亦难得。”

臣曰：“若此衣裳不可得者，当用此五百梵志咒术，咒术取之。”

王曰：“此亦难得。”

大臣曰：“若此五百梵志不可得者，复当持此沙门高才说法，持用赎之。”

王曰：“此不可得。”

大臣曰：“若说法不可得者，当集兵众，共大战斗而取之。”

时，波斯匿王大笑而曰：“此是愚人之法，以堕摩竭鱼口，终不得出。”

时，王曰：“汝当知之：颇有生而不死乎？”

时，大臣曰：“此实不可得也。”

时，大王报曰：“实不可得，诸佛亦作是说：夫生有死，命亦难得。”

是时，不奢蜜跪白王曰：“是故，大王！甚莫愁忧，一切众生皆归于死。”

时王问曰：“我何故愁忧？”

时臣白王：“王当知之：大王母者，今日已死！”

是故，波斯匿王闻此语已，八九叹息而语大臣曰：“善哉！如汝所言，乃能知善权方便。”

是时，王波斯匿还入城，办种种香华，供养亡母；供养亡母已，便还驾乘至世尊所；到已，头面礼足，在一面坐。

是时，世尊问曰：“大王！何故尘土坌身？”

王白世尊：“天母命终，向送至城外，今来诣世尊所，问其所由。然，天母在时，持戒精进，恒修善法；年向百岁，今日已命终，故来至世尊所耳！若当我持象赎命可得者，亦当用象赎之；若当马赎命可得者，当用马赎之；若当车乘赎命可得者，便当用车乘赎之；若当金银珍宝赎命可得者，当用金银珍宝赎之；若当以奴婢、仆从、城郭、国界，赎命可得者，当以城郭、国界赎之[^32]；若以加尸国界人民赎命可得者，当以加尸人民赎之。莫令我天母命终！”

世尊告曰：“是故，大王！甚莫愁忧，一切众生皆归于死。一切变易之法，欲令不变易者，终不有此事。大王当知，人身之法犹如雪揣，要当归坏；亦如土坏，同亦归坏，不可久保；亦如野马幻化，虚伪不真；亦如空拳，以诳小儿。是故，大王！莫怀愁忧，恃怙此身。大王当知，有此四大恐怖，来至此身，不可障护，亦不可以言语、咒术、药草、符书，所可除去。

“云何为四？一者名为老，坏败少壮，使无颜色。二者名为[^33]病，尽坏败、无为[^34]。三者名为死，尽坏败命根。四者有常之物归于无常。是谓，大王！有此四法不可障护，非力所能伏也。大王当知，犹如四方有四大山，从四方来，使压众生，非力所却。是故，大王！非牢固物，不可恃怙[^35]。是故，大王！当以法治化，莫以非法。王亦不久，当至生死之海。王亦当知，诸以法治化者，身坏命终，生善处、天上；若复以非法治化者，身坏命终，生地狱中。是故，大王！当以法治化，莫以非法。如是，大王！当作是学！”

尔时，波斯匿王白世尊曰：“此法名何等？当云何奉行？”

世尊告曰：“此法名除愁忧之刺。”

王白佛言：“实尔，世尊！所以然者，我闻此法已，所有愁忧之刺，今日已除。然，世尊！国界事猥，欲还所在。”

世尊告曰：“宜知是时。”波斯匿王即从座[^36]起，头面礼足，便退而去。

尔时，波斯匿王闻佛所说，欢喜奉行！


### 二三二

闻如是：

一时，佛在舍卫国祇树给孤独园。

尔时，世尊告诸比丘：“我今非独在比丘、比丘尼、清信士、清信女[^37]中为尊，乃至世间人民中独尊。今有四法本末，我躬自知之，而作证于四部之众、天上、人中。云何为四？一者一切诸行皆悉无常，我今知之，于四部之众、天上、人中而作证；二者一切诸行苦；三者一切诸行无我；四者涅槃休息。我今知之，于四部之众，于天上、人中而作证，是谓，比丘！四法之本；是故，于天上、人中而独得尊。”

尔时，诸比丘闻佛所说，欢喜奉行！


### 二三三

闻如是：

一时，佛在舍卫国祇树给孤独园。

尔时，世尊与大比丘众五百人俱。尔时，世尊欲诣罗阅城夏坐[^38]。舍利弗亦欲诣罗阅城夏坐。千二百五十弟子皆欲诣罗阅城夏坐。然，舍利弗、目揵连夏坐竟，当取般[^39]涅槃。

尔时，世尊将诸比丘、舍利弗、目揵连等，游罗阅城迦兰陀竹园，受夏坐已。尔时，世尊告舍利弗：“今千二百五十弟子，为汝等在此夏坐；然，舍利弗、目揵连比丘当取灭度。云何，舍利弗！堪任与诸比丘说妙法乎？我今脊痛，欲小止息。”

舍利弗对曰：“如是，世尊！”

尔时，世尊躬襞[^40]僧迦利[^41]，右胁着地，脚脚相累，系[^42]意在明。

尔时，尊者舍利弗告诸比丘：“我初受戒时，以经半月，得四辩才而作证，义理具足。我今当说之，分别其义，使汝等知，布现分别之。谛听！善思念之。”

诸比丘对曰：“如是。”是时，诸比丘从舍利弗受教。

舍利弗告曰：“何等是四辩才？我得证者所谓义辩；我由此得证所谓法辩；我由此得证所谓应辩；我由此得证所谓自辩[^43]。我今当广分别其义；若当四部之众有狐疑者，我今现在，可问其义。若复，诸贤！于四禅[^44]有狐疑者；若复，诸贤！于四等心有狐疑者，可问我义[^45]，今当说之；设复，诸贤！于四意断有狐疑者，可问我义，我今当说；四神足、四意止、四谛，有狐疑者，便来问我义，我今当说之，今不问者，后悔无益！我今唯有世尊，无所著等正觉所有深法，所行众事，亦问我义，我当说之，今不问者[^46]，后勿有悔！”

是时，尊者大目揵连到时，着衣持钵，欲入罗阅城乞食。是时，执杖梵志遥见目连来，各各相诣谓曰：“此是沙门瞿昙弟子，中无有出此人上；我等尽共围已，而取打杀。”

是时，彼梵志便共围捉，各以瓦石打杀而便舍去；身体无处不遍，骨肉烂尽，酷痛苦恼，不可称计。

是时，大目揵连而作是念：此诸梵志围我取打，骨肉烂尽，舍我而去，我今身体无处不痛，极患疼痛，又无气力可还至园，我今可以神足还至精舍。是时，目连即以神足还至精舍，到舍利弗所，在一面坐。

是时，尊者大目揵连语舍利弗言：“此执杖梵志围我取打，骨肉烂尽，身体疼痛，实不可堪，我今欲取般涅槃，故来辞汝。”

时舍利弗言：“世尊弟子之中，神足第一，有大威力，何故不以神足而避乎？”

目连报言：“我本所造行极为深重，要索受报，终不可避，非是空中而受此报。然，我今日身极患疼痛，故来辞汝，取般涅槃。”

舍利弗言：“诸有比丘、比丘尼修四神足，多广演其义，若彼人意中欲住劫、过劫，乃可[^47]不灭度，何以不住而灭度乎？”

目连报言：“如是，舍利弗！如来言：‘若比丘、比丘尼修四神足，欲住寿经劫者，亦可得耳！’但如来住劫住者，我亦住耳；但，今日世尊不久当取般涅槃，众生之类寿命极短，又，我不忍见世尊取般涅槃；然我身体极为疼痛，欲取般涅槃。”

尔时，舍利弗语目连言：“汝今小停，我当先取灭度。”是时，目连默然不对。

是时，舍利弗往至世尊所，头面礼足，在一面坐。时，舍利弗白世尊言：“我今欲取灭度，唯愿听许！”

是时，世尊默然不对。时，舍利弗再三白世尊言：“我今正是时，欲取般涅槃。”

是时，世尊告舍利弗：“汝今何故不住一劫，乃过一劫？”

舍利弗白世尊言：“我躬从世尊闻，躬自承受，众生之类寿[^48]命极短，极寿不过百岁，以众生命短，故如来寿亦短；若当如来住寿一劫者，我当亦住寿一劫。”

世尊告曰：“如舍利弗言，以众生命短，故如来寿亦短，然复此事亦不可论。所以然者，过去久远阿僧祇劫，有佛名善念誓愿如来、至真、等正觉，出现于世。当于尔时，人寿八万岁，无有中夭者。彼善念誓愿如来当成佛时，即其日便化作无量佛，立无量众生在三乘行，有在不退转地住者；复立无量众生在四姓家；复立无量众生在四天王宫、艳天、兜术天、化自在天、他化自在天、梵迦夷天[^49]、欲天、色天、无色天，亦于其日，于无余涅槃界而般涅槃。而今舍利弗言：‘以众生寿短，故如来寿命亦短。’云何，舍利弗！而作是说：‘如来当住一劫，至一劫，我亦当住一劫，至一劫。’然复众生，不能知如来寿命长短。舍利弗当知，如来有四不可思议事，非小乘所能知。云何为四？世界[^50]不可思议；众生不可思议；龙不可思议；佛土境界不可思议。是谓，舍利弗！有四不可思议。”

舍利弗言：“如是，世尊！有四不可思议，世界、众生、龙宫、佛土实不可思议。然我[^51]长夜恒有此念：释迦文佛终不住一劫。又复诸天来至我所，而语我言：‘释迦文佛不久在世，年向八十，然今世尊不久当取涅槃。’我今不堪见世尊取般涅槃。又我躬从如来闻此语：‘诸过去、当来、今现在，诸佛上足弟子先取般涅槃，然后佛取般涅槃；又最后弟子亦先取般涅槃，然后世尊不久当取灭度。’唯愿世尊听取灭度！”

世尊告曰：“今正是时。”

舍利弗即住如来前坐，正身正意，系念在前，而入初禅；从初禅起，复[^52]入二禅；从二禅起，复入三禅；从三禅起，复入四禅；从四禅起，复入空处、识处、不用处、有想无想处；从有想无想起，入灭尽定；从灭尽定起，入有想无想处；从有想无想起，入不用处、识处、空处；从空处起，入第四禅；从第四禅起，入第[^53]三禅；从第三禅起，入第二禅；从第二禅起，入初禅；从初禅起，入第二禅；从第二禅起，入第三禅；从第三禅起，入第四禅。时，尊者舍利弗从四禅起已，告诸比丘：“此名师子奋迅三昧。”

是时，诸比丘叹未曾有：“甚奇！甚特！尊者舍利弗入三昧，速疾乃尔！”

尔时，舍利弗即从座[^54]起，头面礼世尊足，便退而去。

当于尔时，众多比丘从舍利弗后，时舍利弗还顾语：“诸贤！各欲所至？”

众多比丘报曰：“我等欲得供养尊者舍利弗[^55]。”

舍利弗言：“止！止！诸贤！此则为供养已。吾自有沙弥，足得供养我耳。汝等各还所在，思惟道化，善修梵行，尽于苦际。如来出世，甚难可遇，时时乃出，犹优昙钵华时时乃出。如来亦复如是，亿劫乃出，人身亦复难克，有信成就亦复难得，欲求出家学如来法亦复难得。一切诸行欲使不灭尽，此亦难得；灭于爱欲永尽无余，灭尽涅槃。今有四法本末，如来之所说。云何为四？一切诸行无常，是谓初法本末，如来之所说。一切诸行苦，是谓第二法本末，如来之所说。一切诸行无我，是谓第三法本末，如来之所说。涅槃为永寂[^56]，是谓第四法本末，如来之所说。是谓，诸贤！四法本末，如来之所说。”

尔时，诸比丘咸共堕泪：“今舍利弗灭度，何速乃尔！”

尔时，尊者舍利弗告诸比丘：“止！止！诸贤！慎莫愁忧。变易之法，欲使不变易者，此事不然。须弥山王[^57]尚有无常之变，况复芥子之体，舍利弗比丘而免此患乎？如来金刚之身，不久亦当取般涅槃，何况我身？然汝等各修其法行，得尽苦际。”

是时，尊者舍利弗往诣精舍；到已，收摄衣钵，出于竹园，往诣本生住处。是时，尊者舍利弗渐渐乞食至摩瘦国[^58]。尔时，尊者舍利弗游于摩瘦本生之处[^59]，身遇疾病，极为苦痛。时，唯有均头[^60]沙弥供养；目下除去不净，供给清净[^61]。

是时，释提桓因知舍利弗心中所念，譬如力士屈伸[^62]臂顷，从三十三天没不现，来至舍利弗精舍中；至已，头面礼足，复以两手摩舍利弗足，自称姓名，而作是说：“我是天王帝释。”

舍利弗言：“快哉！天帝！寿[^63]命无穷。”

释提桓因报言：“我今欲供养尊者舍利弗[^64]。”

时舍利弗报言：“止！止！天帝！此则为供养已。诸天清净，阿须轮[^65]、龙、鬼及诸天之众。我今自有沙弥，足堪使令。”

时，释提桓因再三白舍利弗言：“我今欲作福业，莫见违愿，今欲供养尊者舍利弗[^66]。”

是时，舍利弗默然不对。

时，释提桓因躬自除粪，不辞谦苦。

是时，尊者舍利弗即以其夜而般涅槃。是时，此地六变震动，有大音声，雨诸天华，作倡伎乐，诸天侧塞虚空，神妙诸天亦散拘牟头华，或以栴檀杂碎之香而散其上。时，舍利弗已取灭度，诸天皆在空中，悲号啼哭，不能自胜。虚空之中，欲天、色天、无色天，悉共堕泪，亦如春月细雨和畅。尔时，亦复如是：“今尊者舍利弗取般涅槃，何其速哉！”

是时，释提桓因集一切众香，而耶维尊者舍利弗身，种种供养已，而收舍利及衣钵，而付均头沙弥，又告之曰：“此是汝师舍利及衣钵，往奉世尊。到已，以此因缘，具白世尊，若有所说者，便奉行之。”

是时，均头报言：“如是，拘翼！”

是时，均头沙弥捉衣、持钵及舍利，往至阿难所，白阿难曰：“我师已取灭度，今持舍利、衣钵，用奉[^67]上世尊！”

时阿难见已，即堕泪而作是语：“汝亦来共至世尊所，以此因缘，共白世尊，若世尊有所说，我等当[^68]奉行之。”

均头报言：“如是，尊者！”

是时，阿难将均头沙弥至世尊所，头面礼足，白世尊曰：“此均头沙弥来至我所，白我言：‘我师已灭度，今持衣钵来奉上如来。’我今日心意烦恼，志性迷惑，莫知东西，闻尊者舍利弗取般涅槃，怅然伤心！”

世尊告曰：“云何，阿难！舍利弗比丘用戒身般涅槃乎？”

阿难对曰：“非也，世尊！”

世尊告曰：“云何，阿难！用定身、慧身、解脱身、解脱[^69]所见身，而取灭度乎[^70]？”

阿难白佛言：“舍利弗比丘不用戒身、定身、慧身、解脱身、解脱所见身而取灭度，但舍利弗比丘恒喜教化，说法无厌足，与诸比丘教诫，亦无厌足。我今忆此舍利弗深恩过多，是以愁悒耳！”

世尊告曰：“止！止！阿难！莫怀愁忧，无[^71]常之物，欲使恒在者，此事不然；夫生有死。云何，阿难！过去诸佛尽非灭度乎？譬如灯炷，油尽即灭，如从宝藏[^72]、定光[^73]至今七佛及弟子众，尽非般涅槃乎？如是辟支佛审谛、高称、远闻、尼嗟优尼般嗟伽罗、优般伽罗，尔许辟支佛尽非灭度乎？贤劫之初，大国圣王名曰善悦摩诃提婆，如是转轮圣王今为所在，岂非尽般[^74]涅槃乎？”

尔时，世尊便说此偈：

“一切行[^75]无常，生者当有死；

不生不复灭，此灭最第一。”

[^1]: 三十七：高丽藏原无此三字，今依据宋、元、明三种藏经补上。

[^2]: 而：高丽藏原无此字，今依据宋、元、明三种藏经补上。

[^3]: 粟散国王：小国王之数众多，犹如粟散，故有此称。

[^4]: 比丘：高丽藏原作“诸比丘”，今依据宋、元、明三种藏经改。

[^5]: 是故，诸比丘！当求方便，修四意断：高丽藏原无此十三字，今依据宋、元、明三种藏经补上。

[^6]: 道：高丽藏原无此字，今依据宋、元、明三种藏经补上。

[^7]: 瞻卜：又作占婆，意为金色花、黄花，产于印度热带森林及山地，树身高大，花亦甚香。

[^8]: 须摩那华：又作苏摩那华，意为悦意花，其色黄，甚香，高三、四尺，四垂似盖，其形色俱媚，令见者心悦。

[^9]: 婆师华：又作婆师迦花、婆利师花，意为夏生花、雨时花，属木犀科之植物，夏时开花，其花白色、甚香。

[^10]: 最：高丽藏原无此字，今依据宋、元、明三种藏经补上。

[^11]: 如是：高丽藏原作“是故”，今依据宋、元、明三种藏经改。

[^12]: 五威容：又作五好，指王族的五种装饰，即盖、天冠、剑、履屣、金拂。

[^13]: 旃陀罗：意为主杀人，为狱卒、御坊、屠宰、渔猎、刽子手等从事杀生行业者的总称，在印度种姓中处于最下贱的地位。

[^14]: 倮跣：即裸身赤脚，意指投生于未开化的部落、民族。

[^15]: 入：高丽藏原作“乘”，今依圣藏改。

[^16]: 正：高丽藏原作“政”，今依据宋、元、明、圣四种藏经改。

[^17]: 与：高丽藏原无此字，今依据宋、元、明三种藏经补上。

[^18]: 无施：认为布施无功德。

[^19]: 报：高丽藏原作“行”，今依圣藏改。

[^20]: 无今世、后世：认为今世与过去世、将来世无关，即否认过去世与将来世的存在。

[^21]: 正：高丽藏原作“政”，今依据宋、元、明、圣四种藏经改。

[^22]: 有施：指布施有功德。

[^23]: 是：高丽藏原作“车”，今依据宋、元、明、圣四种藏经改。

[^24]: 摩耶：又作摩诃摩邪、摩诃摩耶，意译大幻化，为古印度迦毗罗卫城净饭王之妃，于蓝毗尼园生下悉达多太子，七日后逝世，其死后生于兜率天。

[^25]: 病老时：高丽藏原作“时老病”，今依据圣藏改。

[^26]: 贤圣：高丽藏原作“圣贤”，今依据宋、元、明、圣四种藏经改。

[^27]: 学：高丽藏原作“念”，今依据宋、元、明、圣四种藏经改。

[^28]: 驾：高丽藏原无此字，今依据宋、元、明三种藏经补上。

[^29]: 阎罗王：又作焰摩王，意为可怖众，为冥界之总司，地狱之主神。

[^30]: 摩竭鱼：又作摩伽罗鱼，意为大体鱼。

[^31]: 者：高丽藏原无此字，今依据圣藏补上。

[^32]: 之：高丽藏原作“命”，今依据宋、元、明、圣四种藏经改。

[^33]: 为：高丽藏原无此字，今依据宋、元、明三种藏经补上。

[^34]: 为：高丽藏原作“病”，今依据宋藏改。

[^35]: 恃怙：即依凭、依靠、倚赖之意。

[^36]: 座：高丽藏原作“坐”，今依据碛砂藏改。

[^37]: 清信士、清信女：即优婆塞、优婆夷。

[^38]: 夏坐：又作安居、雨安居、夏安居，指在印度的雨季三个月中，僧团为避免外出践踏草木、伤害生灵，而各自止居一处、专心学修。

[^39]: 般：高丽藏原无此字，今依据宋、元、明三种藏经补上。

[^40]: 襞：折叠衣物。

[^41]: 僧迦利：即僧伽梨。

[^42]: 系：高丽藏原作“计”，今依据宋、元、明、圣四种藏经改。

[^43]: 四辩才……义辩……法辩……应辩……自辩：四辩才，又作四无碍解、四无碍解智；义辩，又作义无碍解、义无碍解智，指洞见教法的意义，了知其内涵脉络，能从事物的“因”而推到“果”；法辩，又作法无碍解、法无碍解智，指了解教法在佛法架构里的关连，以及从事物的“果”溯及“因”；自辩，即词辩，又作词无碍解、词无碍解智，能理解教法的语言、文法与词形变化；应辩，又作辩无碍解、辩无碍解智，是率前三种智去阐释教法，以唤醒他人觉悟的能力。

[^44]: 四禅：指初禅、二禅、三禅、四禅。“禅”字的语源，如《清净道论·第四·说地遍品》所说“因为思惟所缘或烧尽其敌对的（五盖），故为‘禅’”。

[^45]: 义：高丽藏原无此字，今依据宋、元、明三种藏经补上。

[^46]: 今不问者：高丽藏原无此四字，今依据宋、元、明三种藏经补上。

[^47]: 可：高丽藏原作“至”，今依据圣藏改。

[^48]: 寿：高丽藏原作“受”，今依据宋、元、明三种藏经改。

[^49]: 梵迦夷天：系色界初禅天之通称。

[^50]: 界：高丽藏原无此字，今依据宋、元、明、圣四种藏经补上。

[^51]: 我：高丽藏原无此字，今依据宋、元、明三种藏经补上。

[^52]: 复：高丽藏原无此字，今依据宋、元、明三种藏经补上。

[^53]: 弟：高丽藏原无此字，今依据宋、元、明、圣四种藏经补上。

[^54]: 座：高丽藏原作“坐”，今依据碛砂藏改。

[^55]: 弗：高丽藏原无此字，今依据元、明、圣三种藏经补上。

[^56]: 一切诸行无常……一切诸行苦……一切诸行无我……涅槃为永寂：此四者合称四法印。

[^57]: 须弥山王：即须弥山，为须弥世界中众山之王，故有此称。

[^58]: 摩瘦国：即摩揭陀国。

[^59]: 摩瘦本生之处：位于古印度摩竭陀国王舍城不远处的一个村落。

[^60]: 均头：又作纯陀、准陀、淳陀，意为妙义，沙弥之名，舍利弗之弟子。

[^61]: 目下除去不净，供给清净：此句文意隐晦，据上座部佛教诠释者——德国的向智长老在《佛陀的圣弟子传——佛法大将舍利弗、神通大师目犍连·舍利弗·第四章·到彼岸》中的叙述，舍利弗当时患了严重的下痢，故有此一说。

[^62]: 伸：高丽藏原作“申”，今依据宋、元、明三种藏经改。

[^63]: 寿：高丽藏原作“受”，今依据宋、元、明三种藏经改。

[^64]: 弗：高丽藏原无此字，今依据明、圣二种藏经补上。

[^65]: 阿须轮：又音译作阿须伦、阿修罗。

[^66]: 弗：高丽藏原无此字，今依据圣藏补上。

[^67]: 用奉：高丽藏原作“来用”，今依据宋、元、明三种藏经改。

[^68]: 当：高丽藏原作“常”，今依据宋、元、明、圣四种藏经改。

[^69]: 身解脱：高丽藏原无此三字，今依据圣藏补上。

[^70]: 云何，阿难！舍利弗比丘用戒身……定身、慧身、解脱身、解脱所见身，而取灭度乎：此段文意隐晦，上座部佛教诠释者——德国的向智长老在《佛陀的圣弟子传——佛法大将舍利弗、神通大师目犍连·舍利弗·第四章·到彼岸》中关于此句的翻译意思清晰明了，译作“阿难，怎么会这样？当舍利弗入灭时，他有带走你的戒身、定身、慧身、解脱身、解脱知见身吗？”

[^71]: 无：高丽藏原作“不”，今依据宋、元、明、圣四种藏经改。

[^72]: 宝藏：往昔如来名号。

[^73]: 定光：如来名号，又作然灯、灯光。

[^74]: 般：此字之前，高丽藏原有一“非”字，今依据宋、元、明、圣四种藏经删去。

[^75]: 一切行：即一切有为法。

