# 杂阿含经卷第十五



## 三六五


如是我闻：

一时，佛住舍卫国祇树给孤独园。

尔时，世尊告诸比丘：“谓见法[^1]般涅槃。云何如来说见法般涅槃？”

诸比丘白佛：“世尊是法根、法眼、法依。善哉！世尊！唯愿为说见法般涅槃，诸比丘闻已，当受奉行！云何比丘得见法般涅槃？”

佛告比丘：“谛听！善思！当为汝说。若有比丘于老病死厌、离欲、灭尽，不起诸漏，心善解脱，是名比丘得见法般涅槃。”

佛说此经已，诸比丘闻佛所说，欢喜奉行！


## 三六六


如是我闻：

一时，佛住舍卫国祇树给孤独园。

尔时，世尊告诸比丘：“毗婆尸佛[^2]未成正觉时，独一静处，专精禅思，作如是念：一切世间皆入生死，自生自熟，自灭自没，而彼众生于老死之上出世间道[^3]不如实知。即自观察：何缘有此老死？如是正思惟观察，得如实无间等[^4]起知：有生故有此老死，缘生故有老死。复正思惟：何缘故有此生？寻复正思惟无间等起知：缘有故有生。寻复正思惟：何缘故有有？寻复正思惟如实无间等起知：有取故有有。寻复正思惟：何缘故有取？寻复正思惟如实无间等起观察：取法、味著、顾念，缘触爱所增长，当知缘爱取，缘取有，缘有生，缘生老病死、忧悲恼苦[^5]，如是纯大苦聚集。譬如缘油炷而然灯，彼时时增油治炷，彼灯常明，炽然不息。如前来叹譬、城譬广说。”

佛说此经已，诸比丘闻佛所说，欢喜奉行！

如毗婆尸佛，如是尸弃佛、毗湿波浮佛、迦罗迦孙提佛、迦那迦牟尼佛、迦弃佛[^6]皆如是说。


## 三六七


如是我闻：

一时，佛住舍卫国祇树给孤独园。

尔时，世尊告诸比丘：“当勤方便修习禅思，内寂其心。所以者何？比丘禅思，内寂其心，精勤方便者，如是如实显现。云何如实显现？老死如实显现，老死集、老死灭、老死灭道迹如实显现；生……有……取……爱……受……触……六入处……名色……识……行如实显现，行集、行灭、行灭道迹如实显现。此诸法无常、有为、有漏，如实显现。”

佛说此经已，诸比丘闻佛所说，欢喜奉行！


## 三六八


如是我闻：

一时，佛住舍卫国祇树给孤独园。

尔时，世尊告诸比丘：“当修无量三摩提[^7]，专精系念；修无量三摩提，专精系念已，如是如实显现。云何如实显现？谓老死如实显现……乃至行如实显现。此诸法无常、有为、有漏，如是如实显现。”

佛说此经已，诸比丘闻佛所说，欢喜奉行！


## 三六九


如是我闻：

一时，佛住舍卫国祇树给孤独园。

尔时，世尊告诸比丘：“昔者毗婆尸佛未成正觉时，住菩提所[^8]，不久成佛，诣菩提树[^9]下，敷草为座，结跏趺坐[^10]，端坐正念，一坐七日，于十二缘起逆顺观察，所谓此有故彼有，此起故彼起，缘无明行……乃至缘生有老死，及纯大苦聚集……纯大苦聚灭。彼毗婆尸佛正坐七日已，从三昧觉，说此偈言：

如此诸法生，梵志[^11]勤思禅，
    永离诸疑惑，知因缘生法。
    若知因生苦，知诸受灭尽，
    知因缘法尽，则知有漏尽。
    如此诸法生，梵志勤思禅，
    永离诸疑惑，知有因生苦。
    如此诸法生，梵志勤思禅，
    永离诸疑惑，知诸受灭尽。
    如此诸法生，梵志勤思禅，
    永离诸疑惑，知因缘法尽。
    如此诸法生，梵志勤思禅，
    永离诸疑惑，知尽诸有漏。
    如此诸法生，梵志勤思禅，
    普照诸世间，如日住虚空，
    破坏诸魔军，觉诸结解脱。”

佛说此经已，诸比丘闻佛所说，欢喜奉行！

如毗婆尸佛，如是尸弃佛、毗湿波浮佛、迦罗迦孙提佛、迦那迦牟尼佛、迦叶佛亦如是说。


## 三七〇


如是我闻：

一时，佛[^12]住郁毗罗[^13]尼连禅河[^14]侧大菩提所，不久当成正觉，往诣菩提树[^15]下，敷草为座，结跏趺坐，正身正念，如前广说。


## 三七一


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？谓一、粗抟食，二、细触食，三、意思食，四、识食[^16]。

“此四食何因、何集、何生、何触[^17]？谓此诸食爱因、爱集、爱生、爱触。此爱何因、何集、何生、何触？谓爱受因、受集、受生、受触。此受何因、何集、何生、何触？谓受触因、触集、触生、触触。此触何因、何集、何生、何触？谓触六入处因、六入处集、六入处生、六入处触。六入处集是触集，触集是受集，受集是爱集，爱集是食集，食集故未来世生老病死、忧悲恼苦集，如是纯大苦聚焦。

“如是六入处灭则触灭，触灭则受灭，受灭则爱灭，爱灭则食灭，食灭故于未来世生老病死、忧悲恼苦灭，如是纯大苦聚灭。”

佛说此经已，诸比丘闻佛所说，欢喜奉行！


## 三七二


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？一、粗抟食，二、细触食，三、意思食，四、识食。”

时，有比丘名曰颇求那[^18]，住佛后扇佛，白佛言：“世尊！谁食此识？”

佛告颇求那：“我不言有食识者，我若言有食识者，汝应作是问。我说识是食，汝应问言：何因缘故有识食？我则答言：能招未来有，令相续生[^19]；有有故有六入处，六入处缘触。”

颇求那复问：“为谁触？”

佛告颇其求那：“我不言有触者，我若言有触者，汝应作是问：为谁触？汝应如是问：何因缘故生触？我应如是答：六入处缘触，触缘受。

复问：“为谁受？”

佛告颇求那：“我不说有受者，我若言有受者，汝应问：为谁受？汝应问言：何因缘故有受？我应如是答：触缘故有受，受缘爱。”

复问：“世尊！为谁爱？”

佛告颇求那：“我不说有爱者，我若说言有爱者，汝应作是问：为谁爱？汝应问言：何缘故有爱？我应如是答：缘受故有爱，爱缘取。”

复问：“世尊！为谁取？”

佛告颇求那：“我不说有取者，我若说言有取者，汝应间言：为谁取？汝应问言：何缘故有取？我应答言：爱缘故有取，取缘有。”

复问：“世尊！为谁有？”

佛告颇求那：“我不说有有者，我若说有有者，汝应问言：为谁有？汝今应问：何缘故有有？我应答言：缘取故有有，能招当来有，触生是名有。有六入处，六入处缘触，触缘受，受缘爱，爱缘取，取缘有，有缘生，生缘生老病死[^20]、忧悲恼苦，如是纯大苦聚集；谓六入处灭则触灭，触灭则受灭，受灭则爱灭，爱灭则取灭，取灭则有灭，有灭则生灭，生灭则生老病死、忧悲恼苦灭，如是纯大苦聚集灭。”

佛说此经已，诸比丘闻佛所说，欢喜奉行！


## 三七三


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。云何为四？谓一、粗抟食，二、细触食，三、意思食，四、识食。

“云何比丘观察抟食？譬如有夫妇二人，唯有一子，爱念将养，欲度旷野险道难处，粮食乏尽，饥饿困极，计无济理，作是议言：正有一子，极所爱念，若食其肉，可得度难，莫令在此三人俱死。作是计已，即杀其子，含悲垂泪，强食其肉，得度旷野。云何，比丘！彼人夫妇共食子肉，宁取其味，贪嗜美乐与不？”

答曰：“不也，世尊！”

复问：“比丘！彼强食其肉，为度旷野险道与不？”

答言：“如是，世尊！”

佛告比丘：“凡食抟食，当如是观。如是观者，抟食断知；抟食断知已，于五欲功德[^21]贪爱则断；五欲功德贪爱断者，我不见彼多闻圣弟子于五欲功德上有一结使而不断者。有一结系故，则还生此世。

“云何比丘观察触食？譬如有牛，生剥其皮，在在处处，诸虫唼食，沙土坌尘，草木针刺。若依于地，地虫所食；若依于水，水虫所食；若依空中，飞虫所食，卧起常有苦毒此身。如是，比丘！于彼触食，当如是观。如是观者，触食断知；触食断知者，三受则断；三受断者，多闻圣弟子于上无所复作，所作已作故。

“云何比丘观察意思食？譬如聚落城邑边有火起，无烟无炎，时有士夫聪明黠慧，背苦向乐，厌死乐生，作如是念：彼有大火，无烟无炎，行来当避，莫令堕中，必死无疑。作是思惟，常生思愿，舍远而去。观意思食，亦复如是。如是观者，意思食断；意思食断者，三爱则断；三爱断者，彼多闻圣弟子于上更无所作，所作已作故。

“诸比丘！云何观察识食？譬如国王，有防逻者，捉捕劫盗，缚送王所（如前须深经[^22]广说）。以彼因缘，受三百矛苦觉，昼夜苦痛。观察识食，亦复如是。如是观者，识食断知；识食断知者，名色断知；名色断知者，多闻圣弟子于上更无所作，所作已作故。”

佛说此经已，诸比丘闻佛所说，欢喜奉行！


## 三七四


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？一者抟食，二者触食，三意思食，四者识食。

“若比丘于此四食有喜有贪，则识住增长；识住增长故，入于名色；入名色故，诸行增长；行增长故，当来有增长；当来有增长故，生老病死、忧悲恼苦集，如是纯大苦聚集。

“若于四食无贪无喜，无贪无喜故，识不住、不增长；识不住、不增长故，不入名色；不八名色故，行不增长；行不增长故，当来有不生不长；当来有不生长故，于未来世生老病死、忧悲恼苦不起，如是纯大苦聚灭。”

佛说此经已，诸比丘闻佛所说，欢喜奉行！


## 三七五


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？一者抟食，二者触食，三意思食，四者识食。诸比丘！于此四食有贪有喜，则有忧悲、有尘垢；若于四食无贪无喜，则无忧悲，亦无尘垢。”

佛说此经已，诸比丘闻佛所说，欢喜奉行！


## 三七六


如是我闻：

一时，佛住舍卫国祇树给孤独园

尔时，世尊告诸比丘：“有四食资益众生，令得住世、摄受长养。何等为四？一者抟食，二者触食，三意思食，四者识食。

“诸比丘！于此四食有贪有喜，识住增长……乃至纯大苦聚集。譬如楼阁宫殿，北西长广，东西窗牖[^23]，日出东方，光照西壁。如是，比丘！于此四食有贪有喜，如前广说，乃至纯大苦聚集。

“若于四食无贪无喜，如前广说，乃至纯大苦聚灭。譬如，比丘！楼阁宫殿，北西长广，东西窗牖，日出东方，应照何所？”

比丘白佛言：“应照西壁。”

佛告比丘：“若无西壁，应何所照？”

比丘白佛言：“应照虚空，无所攀缘。”

“如是，比丘！于此四食无贪无喜，识无所住……乃至如是纯大苦聚灭。”

佛说此经已，诸比丘闻佛所说，欢喜奉行！


## 三七七


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？一者抟食，二者触食，三者思食，四者识食。

“诸比丘！于此四食有贪有喜，识住增长……乃至纯大苦聚集。譬如，比丘！楼阁宫殿，北西长广，东西窗牖，日出东方，应照何所？”

比丘白佛言：“应照西壁。”

佛告比丘：“如是，四食有贪有喜，识住增长……乃至如是纯[^24]大苦聚集。若于四食无贪无喜，亦无识住增长……乃至如是纯大苦聚灭。譬如，比丘！画师、画师弟子集种种彩色，欲妆画虚空，宁能画不？”

比丘白佛：“不能，世尊！所以者何？彼虚空者，非色，无对、不可见。”

“如是，比丘！于此四食无贪无喜，亦无识住增长……乃至如是纯大苦聚灭。”

佛说此经已，诸比丘闻佛所说，欢喜奉行！


## 三七八


如是我闻：

一时，佛住舍卫国祇树给孤独园。

尔时，世尊告诸比丘：“有四食资益众生，令得住世、摄受长养。何等为四？一者抟食，二者触食，三意思食，四者识食。

“诸比丘！于此四食有贪有喜，识住增长……乃至纯大苦聚集。譬如，比丘！画师、若画师弟子集种种彩，欲妆画于色，作种种像。诸比丘！于意云何？彼画师、画师弟子宁能妆于色不？”

比丘白佛：“如是，世尊！能妆画色。”

佛告比丘：“于此四食有贪有喜，识住增长……乃至如是纯大苦聚集。诸比丘！若于四食无贪无喜，无有识住增长……乃至如是纯大苦聚灭。比丘！譬如画师、画师弟子集种种彩，欲离于色有所妆画，作种种像，宁能画不？”

比丘白佛：“不能，世尊！”

“如是，比丘！若于四食无贪无喜，无有识住增长……乃至如是纯大苦聚灭。”

佛说此经已，诸比丘闻佛所说，欢喜奉行！


## 三七九


如是我闻：

一时，佛住波罗㮈鹿野苑中仙人住处。

尔时，世尊告五比丘：“此苦圣谛，本所未曾闻法，当正思惟，时生眼、智、明、觉[^25]；此苦集、此苦灭、此苦灭道迹圣谛，本所未曾闻法，当正思惟，时生眼、智、明、觉[^26]。

“复次，苦圣谛智当复知，本所未闻法，当正思惟，时生眼、智、明、觉；苦集圣谛已知、当断，本所未曾闻法，当正思惟时，生眼、智、明、觉。复次，苦集灭，此苦灭圣谛已知、当[^27]作证，本所未闻法，当正思惟，时生眼、智、明、觉。复以此苦灭道迹圣谛已知、当修，本所未曾闻法，当正思维，时生眼、智、明、觉[^28]。

“复次，比丘！此苦圣谛已知、知已出，所未闻法，当正思惟，时生眼、智、明、觉。复次，此苦集圣谛已知、已断出，所未闻法，当正思惟，时生眼、智、明、觉。复次，苦灭圣谛已知、已作证出，所未闻法，当正思惟，时生眼、智、明、觉。复次，苦灭道迹圣谛已知、已修出，所未曾闻法，当正思惟，时生眼、智、明、觉[^29]。

“诸比丘！我于此四圣谛三转十二行[^30]，不生眼、智、明、觉者，我终不得于诸天、魔、梵、沙门、婆罗门闻法众中，为解脱、为出、为离，亦不自证得阿耨多罗三藐三菩提。我已于四圣谛三转十二行，生眼、智、明、觉，故于诸天、魔、梵、沙门、婆罗门闻法众中，得出、得脱，自证得成阿耨多罗三藐三菩提。”

尔时，世尊说是法时，尊者憍陈如[^31]及八万诸天远尘垢，得法眼净。

尔时，世尊告尊者憍陈如：“知法未？”

憍陈如白佛：“已知，世尊！”

复告尊者憍陈如：“知法未？”

拘邻白佛：“已知，善逝！”

尊者拘邻已知法故，是故名阿若[^32]拘邻。

尊者阿若拘邻知法已，地神举声唱言：“诸仁者！世尊于波罗㮈国仙人住处鹿野苑中三转十二行法轮，诸沙门婆罗门、诸天、魔、梵所未曾转，多所饶益，多所安乐，哀愍世间，以义饶益，利安天人，增益诸天众，减损阿修罗众。”

地神唱已，闻虚空神天[^33]、四天王天、三十三天、炎魔天、兜率陀天、化乐天、他化自在天[^34]展转传唱，须臾之间，闻于梵天身[^35]。梵天乘声唱言：“诸仁者！世尊于波罗㮈国仙人住处鹿野苑中三转十二行法轮，诸沙门婆罗门、诸天、魔、梵，及世间闻法未所曾转，多所饶益，多所安乐，以义饶益诸天世人，增益诸天众，减损阿修罗众。”世尊于波罗㮈国仙人住处鹿野苑中转法轮，是故此经名转法轮经。

佛说此经已，诸比丘闻佛所说，欢喜奉行！


## 三八〇


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。”

佛说此经已，诸比丘闻佛所说，欢喜奉行！


## 三八一


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于此四圣谛未无间等者，当修无间等，起增上欲，方便堪能，正念正知，应当觉。”

佛说此经已，诸比丘闻佛所说，欢喜奉行！


## 三八二


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛当知、当解，于苦[^36]集圣谛当知、当断，于苦灭圣谛当知、当证，于苦灭道迹圣谛当知、当修。”

佛说此经已，诸比丘闻佛所说，欢喜奉行！


## 三八三


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘则断爱欲，转去诸结，于慢、无明等，究竟苦边。”

佛说此经已，诸比丘闻佛所说，欢喜奉行！


## 三八四


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘名阿罗汉，诸漏已尽，所作已作，离诸重担，逮得己利，尽诸有结，正智善解脱。”

佛说此经已，诸比丘闻佛所说，欢喜奉行！


## 三八五


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘边际、究竟边际、离垢边际，梵行已终，纯一清白，名为上士[^37]。”

佛说此经已，诸比丘闻佛所说，欢喜奉行！


## 三八六


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘无有关键[^38]，平治城堑，度诸险难，解脱结缚，名为贤圣，建立圣幢。”

佛说此经已，诸比丘闻佛所说，欢喜奉行！


## 三八七


如是我闻：

一时，佛住波罗㮈仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，如是比丘无有关键，平治城堑，度诸峻难，名为贤圣，建立圣幢。

“诸比丘！云何无关键？谓五下分结已断、已知，是名离关键。云何平治城堑？无明谓之深堑，彼得断知，是名平治城堑。云何度诸险难？谓无际生死，究竟苦边[^39]，是名度诸险难。云何解脱结缚？谓爱已断、已知。云何建立圣幢？谓我慢已断、已知，是名建立圣幢。”

佛说此经已，诸比丘闻佛所说，欢喜奉行！


## 三八八


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“有四圣谛。何等为四？谓苦圣谛、苦集圣谛、苦灭圣谛、苦灭道迹圣谛。若比丘于苦圣谛已知、已解，于苦集圣谛已知、已断，于苦灭圣谛已知、已证，于苦灭道迹圣谛已知、已修，是名比丘断五支、成六分、守护于一、依倚于四、舍除诸谛、离四衢、证诸觉想、自身所作、心善解脱、慧善解脱、纯一清白，名为上士[^40]。”

佛说此经已，诸比丘闻佛所说，欢喜奉行！


## 三八九


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“有四法成就，名曰大医王者，所应王之具、王之分。何等为四？一者善知病，二者善知病源，三者善知病对治，四者善知治病已，当来更不动发。云何名良医善知病？谓良医善知如是如是种种病，是名良医善知病。云何良医善知病源？谓良医善知此病因风起、癖阴[^41]起、涎唾起、众冷起、因现事起、时节起，是名良医善知病源。云何良医善知病对治？谓良医善知种种病，应涂药、应吐、应下、应灌鼻、应熏、应取汗，如是比种种对治，是名良医善知对治。云何良医善知治病已，于未来世永不动发？谓良医善治种种病，令究竟除，于未来世永不复起，是名良医善知治病，更不动发。

“如来、应、等正觉为大医王，成就四德，疗众生病，亦复如是。云何为四？谓如来知此是苦圣谛如实知、此是苦集圣谛如实知、此是苦灭圣谛如实知、此是苦灭道迹圣谛如实知。诸比丘！彼世间良医于生根本对治不如实知，生老病死[^42]、忧悲恼苦根本对治不如实知。如来、应、等正觉为大医王，于生根本知对治如实知，于生老病死、忧悲恼苦根本对治如实知，是故如来、应、等正觉名大医王。”

佛说此经已，诸比丘闻佛所说，欢喜奉行！


## 三九〇


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“若诸沙门、婆罗门于此苦圣谛不如实知，此苦集圣谛不如实知，此苦灭圣谛不如实知，此苦灭道迹圣谛不如实知，此非沙门之沙门，非婆罗门之婆罗门[^43]，彼亦不于沙门义、婆罗门义见法自知作证：我生已尽，梵行已立，所作已作，自知不受后有。

“若沙门、婆罗门于此苦圣谛如实知，此苦集圣谛如实知，此苦灭圣谛如实知，此苦灭道迹圣谛如实知，当知是沙门、婆罗门，沙门之沙门、婆罗门之婆罗门，于沙门义、婆罗门义见法自知作证：我生已尽，梵行已立，所作已作，自知不受后有。是故，比丘！于四圣谛无间等当起增上欲，精勤堪能，方便修学。何等为四？谓苦圣谛、苦集圣谛、苦灭圣谛、苦灭道迹圣谛。”

佛说此经已，诸比丘闻佛所说，欢喜奉行！


## 三九一


如是我闻：

一时，佛住波罗㮈国仙人住处鹿野苑中。

广说如上，差别者：“于四圣谛不如实知，当知是沙门、婆罗门，非沙门数、非婆罗门数[^44]；于四圣谛如实知者，是沙门数、是婆罗门数。”

乃至佛说此经已，诸比丘闻佛所说，欢喜奉行！


## 三九二


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“若沙门、婆罗门于苦圣谛不如实知，苦集圣谛不如实知，苦灭圣谛不如实知，苦灭道迹圣谛不如实知，当知是沙门、婆罗门不得脱苦。若沙门、婆罗门于苦圣谛如实知，于苦集圣谛如实知，于苦灭圣谛如实知，于苦灭道迹圣谛如实知，当知是沙门、婆罗门解脱于苦。”

佛说此经已，诸比丘闻佛所说，欢喜奉行！

如于苦不解脱、解脱，如是舍恶趣不解脱、解脱，堪能舍戒退减、不舍戒退减，能自说得过人法自证、不能自说得过人法作证，能于此外求良福田、不能于此外求良福田，能于此外求大师、不能于此外求大师，不能越苦、堪能越苦，不堪能脱苦、堪能脱苦[^45]。

如是上诸经，重说悉继以偈：

“若不知苦者，及彼众苦因，
    一切诸苦法，寂灭永无余；
    若不知道迹，能思一切苦，
    心解脱于苦，慧解脱亦然，
    不能越众苦，令苦究竟脱。
    若如实知苦，亦知众苦因，
    及一切诸苦，永灭尽无余；
    若复如实知，息苦之道迹，
    意解脱具足，慧解脱亦然，
    堪能越众苦，究竟得解脱。”

佛说此经已，诸比丘闻佛所说，欢喜奉行！


## 三九三


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“若善男子正信非家、出家学道，彼一切所应当知四圣谛法。何等为四？谓知苦圣谛、知苦集圣谛、知苦灭圣谛、知苦灭道迹圣谛。是故，比丘！于四圣谛未无间等者，当勤方便，修无间等。如此章句，一切四圣谛经，应当具说。”

佛说此经已，诸比丘闻佛所说，欢喜奉行！

“如是知、如是见、如是无间等，悉应当说。又三结[^46]尽，得须陀洹，一切当知四圣谛。何等为四？谓知苦圣谛、知苦集圣谛、知苦灭圣谛、知苦灭道迹圣谛。如是当知，如是当见、无间等[^47]。”

佛说此经已，诸比丘闻佛所说，欢喜奉行！

“若三结尽，贪、恚、痴薄，得斯陀含，彼一切皆于四圣谛如实知故。何等为四？谓知苦圣谛、知苦集圣谛、知苦灭圣谛、知苦灭道迹圣谛。如是当知，如是当见、如是无间等亦如是说。

“五下分结[^48]尽，生般涅槃阿那含[^49]，不还此世，彼一切知四圣谛。何等为四？知苦圣谛、知苦集圣谛、知苦灭圣谛、知苦灭道迹圣谛。如是知，如是见、如是无间等亦如是说。

“若一切漏尽，无漏心解脱、慧解脱，见法自知作证：我生已尽，梵行已立，所作已作，自知不受后有[^50]，彼一切悉知四圣谛。何等为四？谓知苦圣谛、知苦集圣谛、知苦灭圣谛、知苦灭道迹圣谛。如是知，如是见、如是无间等亦如是说。

“若得辟支佛道证[^51]，彼一切知四圣谛故。何等为四？谓知苦圣谛、知苦集圣谛、知苦灭圣谛、知苦灭道迹圣谛。如是知，如是见、如是无间等亦如是说。

“若得无上等正觉[^52]，彼一切知四圣谛故。何等为四？谓知苦圣谛、知苦集圣谛、知苦灭圣谛、知苦灭道迹圣谛。如是知，如是见、如是无间等亦如是说。”

佛说此经已，诸比丘闻佛所说，欢喜奉行！


## 三九四


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“譬如日出，明相[^53]先起，如是正尽苦亦有前相起，谓知四圣谛。何等为四？知苦圣谛、知苦集圣谛、知苦灭圣谛、知苦灭道迹圣谛。如是知，如是见、如是无间等亦如是说[^54]。”

佛说此经已，诸比丘闻佛所说，欢喜奉行！


## 三九五


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“若日月不出世间者，一切众星亦不出于世间，昼夜、半月、一月、时节、岁数、刻数[^55]、须臾，皆悉不现，世间常冥，无有明照，唯有长夜，纯大暗苦现于世间。若如来、应供、等正觉不出世间时，不说苦圣谛、苦集圣谛、苦灭圣谛、苦灭道迹圣谛现于世间，世间盲冥，无有明照，如是长夜，纯大暗冥现于世间。

“若日月出于世间，众星亦现，昼夜、半月、一月、时节、岁数、刻数、须臾，悉现世间，长夜明照，出于世间。如是，如来、应、等正觉出于世间，说苦圣谛现于世间，苦集圣谛、苦灭圣谛、苦灭道迹圣谛现于世间，不复暗冥，长夜照明，纯一智慧现于世间。”

佛说此经已，诸比丘闻佛所说，欢喜奉行！


## 三九六


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“譬如日出，周行空中，坏诸暗冥，光明显照。如是，圣弟子所有集法，一切灭已，离诸尘垢，得法眼生，与无间等，俱三结断，所谓身见、戒取、疑，此三结尽，名须陀洹，不堕恶趣法，必定正觉，趣七有天人往生、作苦边[^56]。彼圣弟子中间虽起忧苦，听彼圣弟子离欲、恶不善法，有觉有观，离生喜乐，初禅具足住。不见彼圣弟子有一法不断，能令还生此世者，此则圣弟子得法眼之大义。是故，比丘于此四圣谛未无间等者，当勤方便，起增上欲，精进修学。”

佛说是经已，诸比丘闻佛所说，欢喜奉行！


## 三九七


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“当作是说：我于苦圣谛未无间等，苦集圣谛、苦灭圣谛未无间等，而言我当得苦灭道迹圣谛无间等者，此说不应。所以者何？无是处故。若苦圣谛、苦集圣谛、苦灭圣谛未无间等，而欲苦灭道迹圣谛无间等者，无有是处。譬如有人言我欲取佉提罗叶[^57]，合集作器，盛水持行者，无有是处。所以者何？无是处故。如是言我于苦圣谛、苦集圣谛、苦灭圣谛未无间等，而欲得苦灭道迹圣谛无间等者，无有是处。

“若复有言我当于苦圣谛、苦集圣谛、苦灭圣谛无间等已得，复得苦灭道迹圣谛者，斯则善说。所以者何？有是处故。若苦圣谛、苦集圣谛、苦灭圣谛无间等已，而欲苦灭道迹圣谛无间等者，斯有是处。譬如有言我以纯昙摩叶、摩楼迦叶[^58]，合集盛水持行者，此则善说。所以者何？有是处故。如是若言我于苦圣谛、苦集圣谛、苦灭圣谛无间等已，而欲苦灭道迹圣谛无间等者，斯则善说。所以者何？有是处故。若于苦圣谛、苦集圣谛、苦灭圣谛无间等已，而欲苦灭道迹圣谛无间等者，斯有是处故。”

佛说是经已，诸比丘闻佛所说，欢喜奉行！


## 三九八


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“如小绵丸、小劫贝华[^59]丸，置四衢道头，四方风吹，则随风去、向于一方。如是，若沙门、婆罗门于苦圣谛不如实知，于苦集圣谛、于苦灭圣谛、苦灭道迹圣谛不如实知，当知彼沙门、婆罗门常观他面，常随他说，以不如实知故，闻彼所说，趣说而受[^60]，当知此人不宿修习智慧故。

“譬如因陀罗柱[^61]，铜铁作之，于深入地中，四方猛风不能令动。如是，沙门、婆罗门于苦圣谛如实知，苦集圣谛、苦灭圣谛、苦灭道迹圣谛如实知者，当知是沙门、婆罗门不视他面，不随他语，是沙门、婆罗门智慧坚固，本随习故，不随他语。是故，比丘！于四圣谛当勤方便，起增上欲，精进修学。”

佛说是经已，诸比丘闻佛所说，欢喜奉行！


## 三九九


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“譬如石柱，长十六肘，八肘入地，四方风吹，不能令动。如是，沙门、婆罗门于苦圣谛如实知，于苦集圣谛、苦灭圣谛、苦灭道迹圣谛如实知，斯等沙门、婆罗门至诸论处，无能屈。其心解脱、慧解脱者，能使余沙门、婆罗门反生忧苦[^62]。如是如实知、如实见，皆是先世宿习故，使智慧不可倾动。是故，比丘！于四圣谛当勤方便，起增上欲，精进修学。”

佛说是经已，诸比丘闻佛所说，欢喜奉行！


## 四〇〇


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“譬如有人火烧头衣，当起增上欲，急救令灭[^63]。”

佛告比丘：“莫作是说！当置头衣[^64]，于四圣谛起增上欲，勤加方便，修无间等。何等为[^65]四？谓苦圣谛、苦集圣谛、苦灭圣谛、苦灭道迹圣谛未无间等，当勤方便，修无间等。所以者何？比丘！长夜炽然，地狱、畜生、饿鬼。诸比丘！不见极苦，如苦圣谛、苦集圣谛、苦灭圣谛、苦灭道迹圣谛，未无间等者，是比丘当忍苦、乐、忧、悲。于四圣谛勤加精进，方便修习无间等，应当学。”

佛说是经已，诸比丘闻佛所说，欢喜奉行！


## 四〇一


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“譬如士夫年寿百岁，有人语言：士夫若欲闻法，当日日三时受苦。晨朝时受百枪苦，日中、晡时亦复如是。于一日中受三百枪苦，如是日日，至于百岁，然后闻法，得无间等，汝宁能不？时，彼士夫为闻法故，悉堪能受。

“所以者何？人生于世，长夜受苦，有时地狱，有时畜生，有时饿鬼，于三恶道空受众苦，亦不闻法，是故我今为无间等故，不以终身受三百枪为大苦也。是故，比丘！于四圣谛未得无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四〇二


如是我闻：

一时，佛住波罗㮈国仙人住处鹿野苑中。

尔时，世尊告诸比丘：“于四圣谛平等正觉，名为如来、应、等正觉。何等为四？所谓苦圣谛、苦集圣谛、苦灭圣谛、苦灭道迹圣谛。于此四圣谛平等正觉，名为如来、应、等正觉。是故，诸比丘！于四圣谛未无间等[^66]者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四〇三


如是我闻：

一时，佛在摩竭国[^67]人间游行。于王舍城、波罗利弗[^68]是中间[^69]竹林聚落，国王于中造福德舍[^70]。尔时，世尊与诸大众于中宿止。

尔时，世尊告诸比丘：“我与汝等于四圣谛无知、无见、无随顺觉、无随顺受者，应当长夜驱驰生死。何等为四？谓苦圣谛、苦集圣谛、苦灭圣谛、苦灭道迹圣谛。我与汝等于四圣谛无知、无见、无随顺觉、无随顺受者，应当长夜驱驰生死。以我及汝于此苦圣谛顺知、顺入，断诸有流，尽诸生死，不受后有；于苦集圣谛、苦灭圣谛、苦灭道迹圣谛顺知、顺入，断诸有流，尽诸生死，不受后有。是故，比丘！于四圣谛未无间等者，当勤方便，起增上欲，修无间等。”

尔时，世尊即说偈言：

“我常与汝等，长夜涉生死，
    不见圣谛故，大苦日增长。
    若见四圣谛，断有大海流[^71]，
    生死永已除，不复受后有[^72]。”

佛说此经已，诸比丘闻佛所说，欢喜奉行！


## 四〇四


如是我闻：

一时，佛在摩竭国人间游行。王舍城、波罗利弗是中间竹林聚落，大王于中作福德舍。尔时，世尊与诸大众于中止宿。

尔时，世尊告诸比丘：“汝等当行，共至申恕林。”尔时，世尊与诸大众到申恕林，坐树下。

尔时，世尊手把树叶，告诸比丘：“此手中叶为多耶？大林树叶为多？”

比丘白佛：“世尊！手中树叶甚少，彼大林中树叶无量，百千亿万倍，乃至算数譬类不可为比。”

“如是，诸比丘！我成等正觉，自所见法，为人定说[^73]者，如手中树叶。所以者何？彼法义饶益、法饶益、梵行饶益[^74]，明、慧、正觉、向于涅槃[^75]。如大林树叶，如我成等正觉，自知正法[^76]，所不说者，亦复如是。所以者何？彼法非义饶益、非法饶益、非梵行饶益、明、慧、正觉、正向涅槃故。是故，诸比丘！于四圣谛未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！


## 四〇五


如是我闻：

一时，佛住毗舍离猕猴池侧重阁讲堂。

尔时，尊者阿难晨朝着衣持钵，入毗舍离城乞食。时，有众多离车童子晨朝从城内出，至精舍门，持弓箭，竞射精舍门孔，箭箭皆入门孔。

尊者阿难见已，以为奇特，彼诸离车童子能作如是难事。入城乞食，还举衣钵，洗足已，往诣佛所，稽首佛足，退住一面，白佛言：“世尊！我今晨朝着衣持钵，入毗舍离城乞食，见有众多离车童子从城内出，至精舍门，竞射门孔，箭箭皆入。我作是念：此甚奇特！诸离车童子能为难事。”

佛告阿难：“于意云何？离车童子竞射门孔，箭箭皆入，此为难耶？破一毛为百分[^77]，而射一毛分，箭箭悉中，此为难耶？”

阿难白佛：“破一毛百分，射一分之毛，箭箭悉中，此则为难。”

佛告阿难：“未[^78]，若于苦圣谛生如实知，此则甚难。如是，苦集圣谛、苦灭圣谛、苦灭道迹圣谛如实知见，此则甚难。”

尔时，世尊而说偈言：

“一毛为百分，射一分甚难；
    观一一苦阴，非我难亦然。”

佛说此经已，诸比丘闻佛所说，欢喜奉行！


## 四〇六


如是我闻：

一时，佛住猕猴池侧重阁讲堂。

尔时，世尊告诸比丘：“譬如大地悉成大海，有一盲龟，寿无量劫，百年一出其头，海中有浮木，止[^79]有一孔，漂流海浪，随风东西。盲龟百年一出其头，当得遇此孔不？”

阿难白佛：“不能，世尊！所以者何？此盲龟若至海东，浮木随风或至海西，南北四维围绕亦尔，不必相得。”

佛告阿难：“盲龟浮木，虽复差违，或复相得。愚痴凡夫漂流五趣，暂复人身，甚难于彼。所以者何？彼诸众生不行其义、不行法、不行善、不行真实，展转杀害，强者凌[^80]弱，造无量恶故。是故，比丘！于四圣谛当[^81]未无间等者，当勤方便，起增上欲，学无间等。”

佛说此经已，诸比丘闻佛所说，欢喜奉行！

[^1]: 见法：即现法，指当下、现世。

[^2]: 毗婆尸佛：过去九十一劫前、人寿八万岁时出世之佛，于波咤厘树下成正觉。

[^3]: 上出世间道：相对于世间道，出世间道为上，故称上出世间道。

[^4]: 无间等：即正观、现观，有通达之意。

[^5]: 缘生老病死、忧悲恼苦：缘生而有老病死、忧悲恼苦。本经上文亦随顺理解。

[^6]: 尸弃佛、毗湿波浮佛、迦罗迦孙提佛、迦那迦牟尼佛、迦弃佛：尸弃佛，过去三十一劫前、人寿七万岁时出世之佛。毗湿波浮佛，又作毗舍婆、毗舍浮佛，过去三十一劫前、人寿六万岁时出世之佛。迦罗迦孙提佛，又作拘楼逊、拘留逊佛，贤劫中人寿四万岁时出世之佛。迦那迦牟尼佛，又作拘那含、俱那含佛，贤劫中人寿三万岁时出世之佛。迦弃佛，又作迦叶波、迦摄、迦叶佛，贤劫中人寿二万岁时出世之佛。另参见《长阿含·一·大本经》。

[^7]: 三摩提：又译作三摩地、三昧，意译作等持、正定。

[^8]: 菩提所：成正觉之处所。

[^9]: 菩提树：在其下成正觉之树。《长阿含·一·大本经》说此树为波波罗树。

[^10]: 结跏趺坐：又作跏趺坐，指两腿双盘而坐。

[^11]: 梵志：婆罗门之意译，因志求来世生于梵天，故称。此处指志于修解脱道之人。

[^12]: 佛：即释迦牟尼佛，此贤劫中人寿百岁时出世，为贤劫中第四佛，与前六佛统称为过去七佛。

[^13]: 郁毗罗：又作郁鞞罗、优楼频螺，村名。位于佛陀伽耶之南、尼连禅河边，为佛陀最初出家修苦行之地。

[^14]: 尼连禅河：又音译作尼连禅那河、尼连然河、泥连河，意译作不乐著河，为恒河支流，位于中印度摩揭陀国伽耶城的东边。

[^15]: 菩提树：释迦佛坐于其下成就正觉之树，其名为钵多，又音译作见多、阿说他、阿沛多，意译为吉祥、元吉，其树属桑科，为常绿乔木，因其结毕钵罗果，故又称毕钵罗树。

[^16]: 粗抟食……细触食……意思食……识食：参见《杂阿含·三四四经》注释。

[^17]: 何因、何集、何生、何触：以何因、以何招集、以何为种、以何生起。生，指生之种。触，指生起。

[^18]: 颇求那：又作破群、破群那、颇勒具那，比丘之名，本意为十二月之星。

[^19]: 能招未来有，令相续生：意谓识食能招后有，为相续生之缘。

[^20]: 生老病死：应作“老病死”。本经下文同。

[^21]: 五欲功德：指受用色、声、香、味、触等五种欲境。

[^22]: 须深经：即《杂阿含·三四七经》。

[^23]: 窗牖：木窗。

[^24]: 纯：高丽藏原无此字，今依宋、元、明三种藏经补上。

[^25]: 生眼、智、明、觉：《大毗婆沙论》卷七十九解释说：眼乃法智忍，智乃法智，明为类智忍，觉为类智；又说眼为观见义，智为决断义，明为照了义，觉为警察义。

[^26]: 此苦圣谛……生眼、智、明、觉：此为佛陀初转法轮，又作示转，即此是苦谛、此是集谛、此是灭谛、此是道谛，此为初转之四行相。

[^27]: 当：此字后高丽藏原有一“知”，今依宋、元、明三种藏经删去。

[^28]: 苦圣谛智当复知……生眼、智、明、觉：此为佛陀第二次转法轮，又作劝转，即此苦谛应知、此集谛应断、此灭谛应证、此道谛应修，此为第二转之四行相。

[^29]: 此苦圣谛已知、知已出……生眼、智、明、觉：此为佛陀第三次转法轮，又作证转，即此苦谛已知、此集谛已断、此灭谛已证、此道谛已修，此为第三转之四行相。

[^30]: 三转十二行：又作三转十二行相。三转，即示转、劝转、证转。十二行，三转各有四行相，故总有十二行相。

[^31]: 憍陈如：又作憍陈那、拘邻、俱邻，佛陀最初所度的五比丘之一，被佛陀赞誉为诸弟子中“宽仁博识，善能劝化，将养圣众，不失威仪”之第一比丘。

[^32]: 阿若：开悟之意。

[^33]: 虚空神天：汉译《南传大藏经·相应部经典六·谛相应·如来所说（一）》译作“地居诸天”。

[^34]: 四天王天、三十三天、炎魔天、兜率陀天、化乐天、他化自在天：四天王天，又作四天王，指东方持国天王、南方增长天王、西方广目天王、北方多闻天王及其部众，居住于须弥山半山腰之四周。三十三天，又作忉利天，指以帝释天为中心、四方各有八天之三十三天，居住于须弥山山顶。炎魔天，又作焰摩天、夜摩天、离诤天，此天界常有光明，无昼夜之分，且远离诤斗。兜率陀天，又作兜率天、兜率多天、睹史多天，意译作知足天、喜足天，此天多修喜足。化乐天，又作化自在天，此天能自化五欲妙境而自乐。他化自在天，又作他化乐天、他化天、自在天，此天能受用他人所化之五欲妙境而享乐。以上诸天合称六欲天，皆属欲界有情。

[^35]: 梵天身：应作“梵身天”。《佛地经论》卷五解释：“梵身天者，离欲寂静，故名为梵；身者，众也。”

[^36]: 苦：高丽藏原无此字，今依宋、元、明三种藏经补上。

[^37]: 上士：士夫中之上者。另参见《杂阿含·七一经》注释。

[^38]: 关键：本指门栓，喻五下分结等烦恼。

[^39]: 无际生死，究竟苦边：于无际生死而究竟苦边。无际，此处指不知从何时开始。

[^40]: 断五支……名为上士：参见《杂阿含·七一经》注释。倚，高丽藏原作“猗”，今依宋、元、明三种藏经改。四衢，《杂阿含·七一经》作“诸求”。

[^41]: 癖阴：又作痰阴，指胸腹中液。

[^42]: 生老病死：应作“老病死”，因“生”前文已提到。本经下文同。

[^43]: 非沙门之沙门，非婆罗门之婆罗门：非沙门中之正沙门，非婆罗门中之正婆罗门。

[^44]: 非沙门数、非婆罗门数：非正沙门、非正婆罗门。

[^45]: 苦：此字下应有“亦如是说”。

[^46]: 三结：指有身见、戒禁取、疑。

[^47]: 等：此字后应有“亦如是说”。

[^48]: 五下分结：指欲贪、嗔恚、有身见、戒禁取、疑。下分结，相对于色、无色界等上界诸结而说。

[^49]: 生般涅槃阿那含：此阿那含圣者命终时投生到色界天而后于此生证阿罗汉、般涅槃，为五阿那含之一。

[^50]: 一切漏尽……自知不受后有：指阿罗汉。

[^51]: 辟支佛道证：辟支佛，又意译作独觉、缘觉，乃无师自觉、但不组建僧团、不热心说法之究竟解脱者。道证，应作“果证”。

[^52]: 无上等正觉：又作无上正等正觉、无上正尽之觉，音译作阿耨多罗三藐三菩提，特指佛之觉悟。

[^53]: 明相：指日出前之光明，以此光明能见自手掌纹，或看清路面。

[^54]: 如是知，如是见、如是无间等亦如是说：此十五字，高丽藏原排在“欢喜奉行”之后，今依明藏移至此处。

[^55]: 刻数：指划分时刻。刻，高丽藏原作“尅”，今依元、明两种藏经改。本经下文同。

[^56]: 趣七有天人往生、作苦边：将（最多）于人天投生七次而究竟苦边。

[^57]: 佉提罗叶：檐木之叶，叶小，无法盛水。

[^58]: 纯昙摩叶、摩楼迦叶：分别指红莲花叶、某种藤蔓叶，此等叶大，堪以盛水。

[^59]: 劫贝华：即木棉。

[^60]: 趣说而受：指人云亦云。

[^61]: 因陀罗柱：指帝释天宫殿之柱。因陀罗，又音译作因陀、因陀娑罗，意为天主、天帝，即帝释天。

[^62]: 反生忧苦：指因不能动摇如实知四谛者的论议而心生忧苦。

[^63]: 世尊告诸比丘……急救令灭：汉译《南传大藏经·相应部经典六·谛相应·申恕林品·衣》译作“诸比丘！若衣、若头燃，应作何耶？”“大德！若衣、若头燃，为扑息衣或头，应起增上之志欲，精进、勉励、势猛、不退、正念、正知。”

[^64]: 当置头衣：当舍置燃头、燃衣之急。

[^65]: 为：高丽藏原无此字，今依宋、元、明三种藏经补上。

[^66]: 等：高丽藏原无此字，今依本经后文补上。

[^67]: 摩竭国：又作摩竭陀国、摩揭陀国、摩揭国，意译为无害国、胜善国等。为古印度十六大国之一，位于恒河中游南岸地区，都城为王舍城。

[^68]: 波罗利弗：又作波吒厘子、波罗利弗多罗、波罗利弗妒路、波咤利弗多罗、巴罗利弗、巴连弗、巴陵弗等，意译作华氏城，位于王舍城附近，阿阇世王时期成为摩揭陀国新都城。

[^69]: 是中间：此两城之间。

[^70]: 福德舍：为积累福德故，为方便过路人或出家人住宿而捐建的屋舍。

[^71]: 海流：高丽藏原作“流海”，今依宋、元、明三种藏经改。

[^72]: 有：高丽藏原作“生”，今依宋、元、明三种藏经改。

[^73]: 定说：汉译《南传大藏经·相应部经典六·谛相应·申恕》仅作“说”。

[^74]: 义饶益、法饶益、梵行饶益：能成就义利、成就善法、成就清净行。

[^75]: 明、慧、正觉、向于涅槃：能资助于明、慧、正觉、涅槃。

[^76]: 自知正法：依本经文意，此四字应与前文“自所见法”互换。

[^77]: 破一毛为百分：将一根毛发细分成百根毛发丝。

[^78]: 未：意指此还未为难。

[^79]: 止：仅。

[^80]: 凌：高丽藏原作“陵”，今依宋、元、明三种藏经改。

[^81]: 当：疑为衍文。

