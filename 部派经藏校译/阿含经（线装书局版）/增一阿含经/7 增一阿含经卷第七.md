# 增一阿含经卷第七



## 五戒[^1]品第十四



### 一〇〇

^c834fb

闻如是：

一时，佛在舍卫国祇树给孤独园。

尔时，世尊告诸比丘：“于是众中，我不见一法[^2]，修已、多修已，成地狱行，成畜生行，成饿鬼行；若生人中，寿[^3]命极短。云何一法[^4]？所谓杀生者也。诸比丘！若有人意好杀生，便堕地狱、饿鬼、畜生中[^5]；若生人中，受命极短。所以然者，以断他命故。是故，当学莫杀生。如是，诸比丘！当作是学！”

尔时，诸比丘闻佛所说，欢喜奉行！


### 一〇一

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，受人中福，受天上福，得泥洹证。云何一法[^6]？所谓不杀生也。”

佛告诸比丘：“若有人不行杀生，亦不念杀，受命极长。所以然者，以彼不娆乱故。是故，诸比丘！当学不杀生。如是，诸比丘！当作是学！”

尔时，诸比丘闻佛所说，欢喜奉行！


### 一〇二

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，成地狱行，饿鬼、畜生行；若生人中，极为贫匮，衣不盖形，食不充口。云何一法[^7]？所谓劫盗也。诸比丘！若有人意好劫盗，取他财物，便堕地狱[^8]、饿鬼、畜生中；若生人中，极为贫匮。所以然者，以断他生业故。是故，诸比丘！当学远离于[^9]不与取[^10]。如是，诸比丘！当作是学！”

尔时，诸比丘闻佛所说，欢喜奉行！


### 一〇三

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，受人中福，受天上福，得泥洹证。云何一法[^11]？所谓广施也。”

佛告诸比丘：“若有人广行布施，于现世中得色、得力，众德[^12]具足，天上、人中食福无量。是故，诸比丘！当行布施，勿有悭心。如是，诸比丘！当作是学！”

尔时，诸比丘闻佛所说，欢喜奉行！


### 一〇四

闻如是：

一时，佛在舍卫国祇树给孤独园。

尔时，世尊告诸比丘：“于此众中，我[^13]不见一法，修行已、多修行已，成地狱行[^14]，饿鬼、畜生行；若生人中，居家奸淫，无有净行，为人所讥，常被诽谤。云何一法？所谓邪淫[^15]也。”

佛告诸比丘：“若有人淫泆无度，好犯他妻，便堕地狱、饿鬼、畜生中；若生人中，闺门淫乱。是故，诸比丘！常当正意，莫兴淫想，慎莫他淫。如是，诸比丘！当作是学！”

尔时，诸比丘闻佛所说，欢喜奉行！


### 一〇五

闻如是：

一时，佛在舍卫国祇树给孤独园。

尔时，佛告诸比丘：“于此众中，我不见一法，修行已、多修行已，受人中福，受天上福，得泥洹证。云何一法[^16]？所谓不他淫[^17]。”

佛告诸比丘：“若有人贞洁不淫[^18]，便受天上、人中之福。是故，诸比丘！莫行邪淫以兴淫意。如是，诸比丘！当作是学！”

尔时，诸比丘闻佛所说，欢喜奉行！


### 一〇六

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，成地狱行，饿鬼、畜生行；若生人中，口气臭恶，为人所憎。云何一法[^19]？所谓妄语也[^20]。诸比丘！若有人妄言、绮语[^21]、斗乱是非，便堕地狱[^22]、畜生、饿鬼中。所以者何？以其妄语故[^23]。是故，诸比丘！常[^24]当至诚，莫得妄语。是故，诸比丘！当作是学！”

尔时，诸比丘闻佛所说，欢喜奉行！


### 一〇七

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，受人中福，受天上福，得泥洹证。云何为一法？所谓不妄语也。诸比丘！其不妄语者，口气香芬，名德远闻。是故，诸比丘！当行不[^25]妄语。如是，诸比丘！当作是学！”

尔时，诸比丘闻佛所说，欢喜奉行！


### 一〇八

闻如是：

一时，佛在舍卫国祇树给孤独园。

尔时，世尊告诸比丘：“于此众中，我不见一法，修行已、多修行已，受畜生、饿鬼、地狱罪；若生人中，狂愚痴惑，不识真伪。云何一法[^26]？所谓饮酒也。诸比丘！若有人心好饮酒，所生之处，无有智慧，常怀愚痴。是故[^27]，诸比丘！慎莫饮酒。如是，诸比丘！当作是学！”

尔时，诸比丘闻佛所说，欢喜奉行！


### 一〇九

闻如是：

一时，佛在舍卫国祇树给孤独园。

尔时，世尊告诸比丘：“于此众中，无有一法胜此法者，若修行已、多修行已，受人中福，受天上福，得泥洹证。云何为一法？所谓不饮酒也。诸比丘！若有人不饮酒，生便聪明，无有愚惑，博知经籍，意不错乱。如是，诸比丘！当作是学！”

尔时，诸比丘闻佛所说，欢喜奉行！

第五地狱经，此名不善行，

五者天及人，令知次第数。


## 有无品第十五



### 一一〇

闻如是：

一时，佛在舍卫国祇树给孤独园。

尔时，世尊告诸比丘：“当知有此二见。云何为二？所谓有见、无见。诸有沙门、婆罗门，于此二见，习已、诵已，从[^28]其法，如实而不知，此则非沙门、婆罗门。于沙门，则犯沙门法；于婆罗门，则犯婆罗门法；此沙门、婆罗门[^29]终不以身作证而自游戏。诸有沙门、婆罗门，于此二见，诵读、讽念，知舍，如实而知，此则沙门持沙门行，婆罗门知婆罗门行，自身取证而自游戏：生死已尽，梵行已立，所作已办[^30]，更不复受有，如实[^31]知之。是故，诸比丘！于此二见，不应习行，不应讽诵，尽当舍离。如是，诸比丘！当作是学！”

尔时，诸比丘闻佛所说，欢喜奉行！


### 一一一

闻如是：

一时，佛在舍卫国祇树给孤独园。

尔时，世尊告诸比丘：“有此二见。云何为二见？所谓有见、无见。彼云何为有见？所谓欲有见、色有见、无色有见。彼云何为欲有见？所谓五欲是也。云何为五欲[^32]？所谓眼见色，甚爱敬念，未曾舍离，世人宗奉；若耳闻声……鼻嗅香……舌[^33]知味……身知细滑……意了诸法……是谓有见。彼云何名为无见？所谓有常见、无常见、有断灭见、无断灭见、有边见、无边见、有身见、无身见、有命见、无命见、异身见、异命见，此六十二见[^34]，名曰无见，亦非真见，是谓[^35]无见。是故，诸比丘！当舍此二见。如是，诸比丘！当作是学！”

尔时，诸比丘闻佛所说，欢喜奉行！


### 一一二

闻如是：

一时，佛在舍卫国祇树给孤独园。

尔时，世尊告诸比丘：“有此二施。云何为二？所谓法施、财施。诸比丘！施中之上者，不过法施。是故，诸比丘！常当学法施。如是，诸比丘！当作是学！”

尔时，诸比丘闻佛所说，欢喜奉行！


### 一一三

闻如是：

一时，佛在舍卫国祇树给孤独园。

尔时，世尊告诸比丘：“有此二业。云何为二业？有法业、有财业。业中之上者，不过法业。是故，诸比丘！当学法业，不学财业。如是，诸比丘！当作是学！”

尔时，诸比丘闻佛所说，欢喜奉行！


### 一一四

闻如是：

一时，佛在舍卫国祇树给孤独园。

尔时，世尊告诸比丘：“有此二恩。云何为二？所谓法恩、财恩。恩中之上者，不[^36]过法恩也。是故，诸比丘！当修行法恩。如是，诸比丘！当作是学！”

尔时，诸比丘闻佛所说，欢喜奉行！


### 一一五

闻如是：

一时，佛在舍卫国祇树给孤独园。

尔时，世尊告诸比丘：“愚者有此二相像貌。云何为二？于是，愚者：所不能办者而办之，垂办之事厌而舍之。是谓，诸比丘！愚者有此二相像貌。复次，比丘！智者有二相像貌。云何为二？于是，智者：所不能办事亦不成办，垂办之事亦不厌舍。是故，诸比丘！愚者二相像貌当舍离之，当念修行智者二相像貌[^37]。如是，诸比丘！当作是学！”

尔时，诸比丘闻佛所说，欢喜奉行！


### 一一六

闻如是：

一时，佛在舍卫国祇树给孤独园。

尔时，世尊告诸比丘：“有此二法，内自思惟，专精一意，当礼如来。云何为二法？一为智慧，二为灭尽[^38]。是谓，比丘！内自思惟，专精一意，当礼如来。如是，诸比丘！当作是学！”

尔时，诸比丘闻佛所说，欢喜奉行！


### 一一七

闻如是：

一时，佛在舍卫国祇树给孤独园。

尔时，世尊告诸比丘：“有此二法，内自思惟，专精一意，当礼法宝，亦礼如来神庙。云何为[^39]二法？有力、有无畏。是谓，比丘！有此二法，内自思惟，专精一意，当礼法宝及如来神庙。如是，诸比丘！当作是学！”

尔时，诸比丘闻佛所说，欢喜奉行！


### 一一八

闻如是：

一时，佛在舍卫国祇树给孤独园。

尔时，世尊告诸比丘：“有此二法，内自思惟，专精一意，礼如来寺。云何为二法？如来与[^40]世间人民，无与等者；如来有大慈大悲，矜念十方。是谓，比丘！有此二法，内自思惟，专精一意，礼如来寺。如是，诸比丘！当作是学！”

尔时，诸比丘闻佛所说，欢喜奉行！


### 一一九

闻如是：

一时，佛在舍卫国祇树给孤独园。

尔时，世尊告诸比丘：“有二因二缘起于正见。云何为二？受法教化，内思止观[^41]。是谓，比丘！有此二因二缘起于正见。如是，诸比丘！当作是学！”

尔时，诸比丘闻佛所说，欢喜奉行！

二见及二施，愚者有二相，

礼法如来庙，正见最在后。


## 火灭品第十六



### 一二〇

闻如是：

一时，佛在舍卫国祇树给孤独园。

尔时，尊者难陀在舍卫城象华园中。是时，尊者难陀在闲静处，便生是念：如来出世，甚为难遇，亿劫乃出，实不可见。如来久远长夜时乃出耳！犹如优昙钵花[^42]时乃出现，此亦如是。如来出世，甚为难遇，亿劫乃出，实不可见，此处亦难遇：一切诸行悉休息止，爱尽无余，亦无染污，灭尽泥洹。

尔时，有一魔行天子，知尊者难陀心中所念，便往至孙陀利[^43]释种女所，飞在虚空，以颂而嗟叹曰：

“汝今发欢喜，严服作五乐；

难陀今舍服，当来相娱乐。”

尔时，孙陀利释种女闻天语已，欢喜踊跃，不能自胜，便自庄严，修饰房舍，敷好坐具，作倡伎乐，如难陀在家无异。尔时，王波斯匿集在普会讲堂，闻难陀比丘还舍法服，习于家业。所以然者，有天在空中告其妻曰。是时，王波斯匿闻是语已，便怀愁忧，即乘驾白象，往至彼园；到已，便入华象池中，遥见尊者难陀，便前至难陀所，头面礼足，在一面坐。

尔时，尊者难陀告波斯匿曰：“大王！何故来至此间，颜色变异？复有何事来至吾所？”

波斯匿报曰：“尊者当知，向在普会[^44]讲堂，闻尊者舍法服，还作白衣。闻此语已，故来至此。不审尊者何所敕告？”

是时，难陀含笑，徐告王曰：“不见不闻，大王何故作此语耶？大王！岂不从如来边闻：我诸结已除，生死已尽，梵行已立，所作已办，更不复受胞胎，如实而知，今成阿罗汉，心得解脱。”

波斯匿曰：“我不从如来闻：难陀比丘生死已尽，得阿罗汉，心得解脱。所以然者，有天来告孙陀利释种女曰。是时，孙陀利夫人闻此语已，便作倡伎乐，修治服饰，敷诸坐具。我闻此语已，便来至尊者所。”

难陀告王曰[^45]：“不知不闻，何故大王而作是语？诸有沙门、婆罗门，无不乐此休息乐、善逝乐、沙门乐、涅槃乐，而不自观此淫火之坑。复当就者，此事不然，骨犹如锁，肉如聚石，犹蜜涂刀，坐贪小利，不虑后患；亦如果繁折枝，亦如假借不久当还，犹如剑树之薮，亦如毒害药，亦如毒叶[^46]，如毒华果，观此淫欲亦复如是。意染著者，此事不然，从火坑之欲乃至毒果，不观此事，欲得度欲流、有流、见流、无明流[^47]者，此事不然。以不度欲流、有流、见流、无明流，而欲得入无余泥洹界[^48]而般泥洹者，此事不然。大王当知，诸有沙门、婆罗门观察此休息乐、善逝乐、沙门乐、涅槃乐，此事必[^49]然。彼以作是观察，解了淫坑之火，犹如骨锁、肉聚、蜜涂利刀、果繁折枝、假借不久，亦如剑树、毒树，如毒害药，悉观了知，此则有处。已解了知淫火所兴，便能得渡欲流、有流、见流、无明流，此事必然。彼已渡欲流、有流、见流、无明流，此事必然。云何，大王！以何见何知而作是说？今我，大王！已成阿[^50]罗汉：生死已尽，梵行已立，所作已办，更不复受母胞胎，心得解脱。”

尔时，王波斯匿心怀欢喜，善心生焉，白尊者难陀曰：“我今无狐疑如毛发许，方知尊者成阿罗汉，今请辞还，国事众多。”

难陀对曰：“宜知是时。”

尔时，王波斯匿即从座[^51]起，头面礼足，便退而去。波斯匿王去未几时，时彼魔天来至尊者难陀所，住虚空中，复以此偈向难陀曰：

“夫人面如月，金银璎珞身，

忆彼姿容颜，五乐恒自娱。

弹琴鼓弦歌，音响甚柔软，

能除诸愁忧，乐此林间为？”

是时，尊者难陀便作是念：此是魔行天人。觉知此已，复以偈报曰：

“我昔有此心，淫泆无厌足，

为欲所缠裹，不觉老病死。

我度爱欲渊，无污无所染；

荣位悉是苦，独乐真如法。

我今无诸结，淫怒痴悉尽，

更不习此法，愚者当觉知。”

尔时，彼魔行天人闻此语，便怀愁忧，即于彼没不现。

尔时，众多比丘以此因缘，具白世尊。尔时，世尊告诸比丘：“端正比丘者，无有胜难陀比丘；诸根澹泊，亦难陀比丘是；无有欲心，亦是难陀比丘；无有瞋恚，亦是难陀比丘；无有愚痴，亦是难陀比丘；成阿罗汉，亦是难陀比丘。所以然者，难陀比丘端正，诸根寂静。”

尔时，世尊告诸比丘：“我声闻中第一[^52]端正者，所谓[^53]难陀比丘是。诸根寂静，亦是[^54]难陀比丘。”

尔时，诸比丘闻佛所说，欢喜奉行！


### 一二一

闻如是：

一时，佛在舍卫国祇树给孤独园。

尔时，世尊告诸比丘：“有此二[^55]涅槃界。云何为二？有余涅槃界[^56]、无余涅槃界[^57]。彼云何名为有余涅槃界？于是，比丘灭五下分结[^58]，即彼般涅槃，不还来此世，是谓名为有余涅槃界。彼云何名为无余涅槃界？于是，比丘尽有漏成无漏，意解脱[^59]、智慧解脱[^60]，自身作证而自游戏：生死已尽，梵行已立，所作已办[^61]，更不受有，如实知之，是谓[^62]无余涅槃界。此二涅槃界，当求方便，至无余涅槃界。如是，诸比丘！当作是学！”

尔时，诸比丘闻佛所说，欢喜奉行！


### 一二二

闻如是：

一时，佛在舍卫国祇树给孤独园。

尔时，世尊告诸比丘：“我今当说乌喻，亦当说猪喻。善思念之，吾当演说。”

对曰：“如是，世尊！”是时，诸比丘从佛受教。

世尊告曰：“彼云何名为人喻如乌？犹如有人在寂静处，恒习淫欲，作诸恶行，后便羞耻，便自悔过，向人演说，陈所作事。所以然者，或为诸梵行人所见讥弹：‘此人习欲，作诸恶行。’彼作诸恶行已，向人悔过，自知羞耻，犹如彼乌恒患苦饥，便食不净，寻即拭嘴，恐有余乌[^63]见言：‘此乌食不净。’此亦如是，若有一人在闲静处，习于淫欲，作不善行，后便羞耻而自悔过，向人演说，陈所作事。所以然者，或为诸梵行人所见记识：‘此人习欲，作诸恶行。’是谓名为人犹如乌。

“彼云何名为人如猪？若有一人在闲静处，长习淫欲，作诸恶行，亦不羞耻，复不[^64]悔过，向人自誉，贡高自用：‘我能得五欲自娱，此诸人等不能得五欲。’彼作恶已，不知[^65]羞耻，此人喻如猪，恒食不净，卧于不净，便自跳踉向于余猪。此亦如是，若有一人习于淫欲，作诸恶行，亦不羞耻，复不[^66]悔过，向人自誉，贡高自用：‘我能得五欲自娱，此诸人不能得五欲自娱。’是名为人如猪。是故，诸比丘！当舍远离。如是，诸比丘！当作是学！”

尔时，诸比丘闻佛所说，欢喜奉行！


### 一二三

闻如是：

一时，佛在舍卫国祇树给孤独园。

尔时，世尊告诸比丘：“我今当说人有似驴者，有似牛者。谛听！谛听！善思念之。”

诸比丘对曰：“如是，世尊！”是时，诸比丘从佛受教。

世尊告曰：“彼云何名人像驴者？若有一人，剃除须发，着三法衣，以信牢固，出家学道。尔时，彼人诸根不定[^67]，若眼见色，随起色想[^68]，流驰万端；尔时，眼根则非清净，生诸乱想，不能制持，众恶普至，亦复不能护于眼根。耳闻声……鼻嗅香……舌知味……身知细滑……意知法，随起识病[^69]，流驰万端；尔时，意根则非清净，生诸乱想，不能制持，众恶普至，亦复不能护于意根。无有威仪礼节之宜，行步进止，屈伸低仰，执持衣钵，都违禁戒，便为梵行人所见讥弹：‘咄！此愚人像如沙门？’便取弹举：‘设是沙门者，宜不应尔。’彼作是说：‘我亦是比丘！我亦是比丘！’犹如驴入牛群之中而自称曰：‘我亦是牛！我亦是牛！’然观其两耳，复不似牛，角亦不似，尾亦不似，音声各异。尔时，群牛或以角抵，或以脚蹋，或以口啮者。今此比丘亦复如是，诸根不定，若眼见色，随起色想，流驰万端；尔时，眼根则非清净，生诸乱想，不能制持，众恶普至，亦复不能护于眼根。耳闻声……鼻嗅香……舌知味……身了细滑……意知法，随起识病，流驰万端；尔时，意根则非清净，生诸乱想，不能制持，众恶普至，亦复不能护念意根。无有威仪礼节之宜，行步进止，屈伸低仰，执持禁戒[^70]，便为梵行人所见讥弹：‘咄！此愚人像如沙门？’便见弹举：‘设是沙门者，宜不应尔。’尔时，彼作是说：‘我是沙门！’犹如驴入于牛群，是谓人像驴者也。

“彼人云何像牛者耶？若有一人，剃除须发，着三法衣，以信牢固，出家学道。尔时，彼人诸根寂定，饮食知节，竟日经行，未曾舍离意游三十七道品之法。若眼见色，不起色想，亦无流驰之念；尔时，眼根则应清净，生诸善想，亦能制持，无复诸恶，常拥护于眼根。耳声……鼻香……舌[^71]味……身细滑……意法[^72]，不起识病，尔时，意根则得清净。彼人便到诸梵行人所，诸梵行人遥见来已[^73]，各自扬声：‘善来，同学！’随时供养，不使有乏[^74]，犹如良牛入牛众中，而自称说：‘我今是牛！’然其毛、尾、耳、角、音声都悉是牛，诸牛见已，各来舐体。此亦如是，剃除须发，着三法衣，以信牢固，出家学道。尔时，彼人诸根寂定，饮食知节，竟日经行，未曾舍离意游三十七道品之法。若眼见色，不起色想，亦无流驰之念；尔时，眼根则得清净，生诸善想，亦能制持，无复诸恶，常拥护于眼根。耳声……鼻香……舌[^75]味……身细滑……意法，不起识病，尔时，意根则得具足，是谓此人像牛者也。如是，诸比丘！当学如牛，莫像如驴也。如是，诸比丘！当作是学！”

尔时，诸比丘闻佛所说，欢喜奉行！


### 一二四

闻如是：

一时，佛在舍卫国祇树给孤独园。

尔时，世尊告诸比丘：“我今当说善、不善行。谛听！谛听！善思念之。”

诸比丘对曰：“如是，世尊！”尔时，诸比丘从佛受教[^76]。

世尊告彼：“云何名为不善？云何名为善？所谓杀生为不善，不杀为善。不与取为不善，与取为善。淫泆为不善，不淫为善。妄语为不善，不妄语为善。绮语为不善，不绮语为善。两舌为不善，不两舌为善。斗乱彼此为不善，不斗乱彼此为善。贪他为不善，不贪他为善。起恚为不善，不起恚为善。邪见为不善，正见为善。如是，比丘！行此恶已，堕畜生、饿鬼、地狱中。设行善者，便生人中、天上，及诸善趣阿须伦中。是故，当远离恶行，修习善行。如是，诸比丘！当作是学！”

尔时，诸比丘闻佛所说，欢喜奉行！


### 一二五

闻如是：

一时，佛在舍卫国祇树给孤独园。

尔时，世尊告诸比丘：“我当与汝等说微妙法：初善、中善、至竟亦善，有义、有味，得修具足梵行之法，所谓二法也。谛听！谛听！善思念之，吾当与汝具足说之。”

诸比丘对曰：“如是，世尊！”是时，诸比丘从佛受教。

世尊告曰：“彼云何为二法？所谓邪见、正见，邪治、正治，邪语、正语，邪业、正业，邪命[^77]、正命，邪方便、正方便，邪念、正念，邪三昧、正三昧，是谓，比丘！名为二法。我今已与汝说此二法，如来所应为者，今已周讫。善念、讽[^78]诵，勿有懈倦，今不行者，后悔无及！”

尔时，诸比丘闻佛所说，欢喜奉行！


### 一二六

闻如是：

一时，佛在舍卫国祇树给孤独园。

尔时，世尊告诸比丘：“我今当说烛明之法，亦当说由烛趣道之业。谛听！谛听！善思念之。”

诸比丘对曰：“如是，世尊！”

尔时，世尊告诸比丘：“彼云何名烛明者？所谓贪淫、瞋恚、愚痴尽。彼云何名为由烛趣道之业？所谓正见、正治、正语、正业、正命、正方便、正念、正三昧，是谓由烛趣道之业。我为比丘[^79]已说烛明，亦说由烛趣道之业，如来所应为者，今已周讫。善念、讽诵，勿有懈怠，今不行者，后悔无及！”

尔时，诸比丘闻佛所说，欢喜奉行！


### 一二七

闻如是：

一时，佛在舍卫国祇树给孤独园。

尔时，世尊告诸比丘：“有此二力。云何为二力？所谓忍力、思惟力。设吾无此二力者，终不成无上正真等正觉。又无此二力者，终不于优留毗[^80]处六年苦行，亦复不能降伏魔怨，成无上正真之道，坐于道场。以我有此[^81]忍力、思惟力故，便能降伏魔众，成无上正真之道，坐于道场。是故，诸比丘！当求方便，修此二力：忍力、思惟力，便成须陀洹道、斯陀含道、阿那含道、阿罗汉道，于无余涅槃界而般涅槃。如是，诸比丘！当作是学！”

尔时，诸比丘闻佛所说，欢喜奉行！


### 一二八

闻如是：

一时，佛在舍卫国祇树给孤独园。

尔时，尊者阿那律在拘尸那竭[^82]国本所生处。尔时，释、梵、四天王及五百天人，并二十八大鬼神王，便往至尊者阿那律所；到已，头面礼足，在一面住。复以此偈叹阿那律曰：

“归命人中上，众人所敬奉！

我等今不知，为依何等禅？”

尔时，有梵志名曰阇拔吒，是梵摩喻弟子。复至尊者阿那律所，头面礼足，在一面坐。尔时，彼梵志问阿那律曰：“我昔在王宫生，未曾闻此自然之香。为有何人来至此间，为是天、龙、鬼神、人、非人乎？”

尔时，阿那律报梵志曰：“向者释、梵、四天王及五百天人，并二十八大鬼神王，来至我所，头面礼足，在一面住。复以此偈而叹我曰：

‘自归人中上，众人所敬奉！

我等今不知，为依何等禅？’”

梵志问曰：“以何等故，我今不见其形，释、梵、四天王为何所在？”

阿那律报曰：“以汝无有天眼故也。是故不见释、梵、四天王及五百天人，及二十八大鬼神王。”

梵志问曰：“设我能得天眼者，见此释、梵、四天王及二十八大鬼神王耶？”

阿那律报曰：“设当得天眼者，便能见释、梵、四天王及五百天人，并二十八大鬼神王。然复，梵志！此天眼者何足为奇！有梵天名曰千眼，彼见此千世界[^83]，如有眼之士，自手掌中观其宝冠。此梵天亦如是，见此千世界无有挂碍，然此梵天不自见身所著服饰[^84]。”

梵志问曰：“何以故？千眼梵天不自见形所著服饰？”

阿那律曰：“以其彼天无有无上智慧眼故，故不自见己身所著服饰。”

梵志问曰：“设我得无上智慧眼者，见此身所著服饰不耶？”

阿那律曰：“若能得无上智慧眼者，则能见己形所著服饰。”

梵志问曰：“愿尊与我说极妙之法，使得无上智慧之眼！”

阿那律曰：“汝有戒耶？”

梵志问曰：“云何名之为戒？”

阿那律曰：“不作众恶，不犯非法。”

梵志报曰：“如此戒者，我堪奉持如此之戒。”

阿那律曰：“汝今，梵志！当持禁戒，无失毫厘，亦当除去憍慢之结，莫计吾我染著之想。”

时，梵志复问阿那律曰：“何者是吾？何者是我？何者是憍慢结？”

阿那律曰：“吾者是神识也，我者是形体之具也。于中起识生吾、我者，是名为憍慢结也。是故，梵志！当求方便，除此诸结。如是，梵志！当作是学！”

梵志即从座[^85]起，礼阿那律足，绕三匝而去。未至所在，于中道思惟此义，诸尘垢尽，得法眼净[^86]。

尔时，有天昔与此梵志亲友，知[^87]梵志心中所得：诸尘垢尽，得法眼净。尔时，彼天便[^88]往至尊者阿那律所，头面礼足，在一面住。即以此偈叹阿那律曰：

“梵志未至家，中道得道迹[^89]，

垢尽法眼净，无疑无犹豫。”

尔时，尊者阿那律复以偈告天曰：

“我先观彼心，中间应道迹；

彼人迦叶佛[^90]，曾闻此法教。”

尔时，尊者阿那律即其时离彼处，在人间游，渐渐至舍卫国，到世尊所，头面礼足，在一面住。尔时，世尊具以法语告阿那律。阿那律受佛教已，便从座[^91]起，头面礼足，便退而去。

尔时，世尊告诸比丘：“我声闻中弟子，得天眼第一者，所谓阿那律比丘是。”

尔时，诸比丘闻佛所说，欢喜奉行！


### 一二九

闻如是：

一时，佛在舍卫国祇树给孤独园。

尔时，尊者罗云奉修禁戒，无所触犯，小罪尚避，况复大者！然不得有漏心解脱。尔时，众多比丘便至世尊所，头面礼足，在一面坐。尔时，众多比丘白世尊曰：“罗云比丘奉修禁戒，无所触犯，然故有漏心不解脱？”

尔时，世尊便说此偈：

“具足禁戒法，诸根亦成就，

渐渐当逮得，一切结使尽。

“是故，诸比丘！常当念修治正法，无有漏失。如是，诸比丘！当作是学！”

尔时，诸比丘闻佛所说，欢喜奉行！

难陀涅槃乌，驴不善有二，

烛及忍思惟，梵志及罗云。


## 安般品第十七之一



### 一三〇

闻如是：

一时，佛在舍卫国祇树给孤独园。

尔时，世尊到时着衣持钵，将罗云入舍卫城分卫[^92]。尔时，世尊右旋顾，谓罗云曰[^93]：“汝今当观色为无常。”

罗云对曰：“如是，世尊！色为无常。”

世尊告曰：“罗云！痛[^94]、想、行、识皆悉无常。”

罗云对曰：“如是，世尊！痛、想、行、识皆为无常。”

是时，尊者罗云复作是念：此有何因缘，今方向城分卫，又在道路，何故世尊而面告诲？我今宜当还归所在，不应入城乞食。

尔时，尊者罗云即中道还到祇桓精舍，舍除[^95]衣钵，诣一树下，正身正意，结跏趺坐，专精一心，念色无常，念痛、想、行、识无常。尔时，世尊于舍卫城乞食已，食后在祇桓精舍而自经行，渐渐至罗云所；到已，告罗云曰：“汝当修行安般之法[^96]，修行此法，所有愁忧之想皆当除尽。汝今复当修行恶露不净想，所有贪欲尽当除灭。汝今，罗云！当修行慈心！已行慈心，所有瞋恚皆当除尽。汝今，罗云！当行悲心！已行悲心，所有害心悉当除尽。汝今，罗云！当行喜心！已行喜心，所有嫉心皆当除尽。汝今，罗云！当行护心[^97]！已行护心，所有憍慢悉当除尽。”

尔时，世尊向罗云便说此偈：

“莫数起著想，恒当自顺法；

如此智之士，名称则流布。

与人执炬明，坏于大暗冥；

天龙戴奉敬，敬奉师长尊。”

是时，罗云比丘复以此偈报世尊曰：

“我不起著想，恒复顺于法；

如此智之士，则能奉师长。”

尔时，世尊作是教敕已，便舍而去，还诣静室。

是时，尊者罗云复作是念：今云何修行安般，除去愁忧，无有诸想？是时，罗云即从座[^98]起，便往世尊所；到已，头面礼足，在一面坐；须臾退坐，白世尊曰：“云何修行安般，除去愁忧，无有诸想，获大果报，得甘露味？”

世尊告曰：“善哉！善哉！罗云！汝乃能于如来前而师子吼，问如此义：‘云何修行安般，除去愁忧，无有诸想，获大果报，得甘露味？’汝今，罗云！谛听！谛听！善思念之，吾当为汝具分别说。”

对曰：“如是，世尊！”尔时，尊者罗云从世尊受教。

世尊告曰：“于是，罗云！若有比丘乐于闲静无人之处，便正身正意，结跏趺坐，无他异念，系意鼻头：出息长知息长，入息长亦知息长；出息短亦知息短，入息短亦知息短；出息冷亦知息冷，入息冷[^99]亦知息冷；出息暖亦知息暖，入息暖亦知息暖[^100]；尽观身体入息、出息[^101]，皆悉知之[^102]；有时有息亦复知有，有[^103]时无息亦复知无；若息从心出亦复知从心出，若息从心入亦复知从心入[^104]。如是，罗云！能修行安般者，则无愁忧恼乱之想，获大果报，得甘露味。”

尔时，世尊具足与罗云说微妙法已，罗云即从座[^105]起，礼佛足，绕三匝而去。往诣安陀园[^106]，在一树下，正身正意，结跏趺坐，无他余念，系心鼻头：出息长亦知息长，入息长亦知息长；出息短亦知息短，入息短亦知息短；出息冷亦知息冷，入息冷亦知息冷；出息暖亦知息暖，入息暖亦知息暖；尽观身体入息、出息，皆悉知之；有时有息亦复知有，有时无息亦复知无；若息从心出亦复知从心出，若息从心入亦复知从心入。

尔时，罗云作如是思惟，欲心便得解脱，无复众恶。有觉、有观，念持喜安，游于初禅。有觉、有观息，内自欢喜，专其一心，无觉、无观，三昧念喜，游于二禅。无复喜念，自专[^107]觉知身乐，诸贤圣常所求护喜念，游于三禅。彼苦乐已灭，无复愁忧，无苦无乐，护念清净，游于四禅。

彼以此三昧心，清净无尘秽，身体柔软，知所从来，忆本所作，自识宿命无数劫事。亦知一生、二生、三生、四生、五生、十生、二十生、三十生、四十生、五十生、百生、千生、万生、数千[^108]万生，成劫、败劫，无数成劫、无数败劫，亿载不可计劫[^109]：我曾生彼，名某姓某，食如此食，受如此苦乐，寿命长短，彼终生此，此终生彼。彼以此三昧心，清净无瑕秽，亦无诸结，亦知众生所起之心。彼复以天眼，清净无暇秽，观众生类，生者、逝者，善色、恶色，善趣、恶趣，若好、若丑，所行、所造，如实知之。

或有众生，身行恶，口行恶，意行恶，诽谤贤圣，常[^110]行邪见，造邪见行，身坏命终，入地狱中。或有[^111]众生，身行善，口行善，意行善，不诽谤贤圣，恒行正见、造正见行，身坏命终，生善处天上。是谓天眼，清净无瑕秽，观众生类：生者、逝者，善色、恶色，善趣、恶趣，若好、若丑，所行、所造，如实知之。复更施意，成尽漏心，彼观此苦，如实知之。复观苦集[^112]，亦知苦尽，亦知苦出要，如实知之。彼以作是观，欲漏心得解脱，有漏、无明漏心得解脱。已得解脱，便得解脱智：生死已尽，梵行已立，所作已办，更不复受有，如实知之。是时，尊者罗云便成阿罗汉。

是时，尊者罗云已成阿[^113]罗汉，便从座[^114]起，更整衣服，往至世尊所，头面礼足，在一面住，白世尊曰：“所求已得，诸漏除尽。”

尔时，世尊告诸比丘：“诸得阿罗汉者，无有与罗云等也。论有漏尽，亦是罗云比丘。论持禁戒者，亦是罗云比丘。所以然者，诸过去如来、等正觉亦有此罗云比丘。欲言佛子，亦是罗云比丘：亲从佛生，法之上者。”

尔时，世尊告诸比丘：“我声闻中第一弟子——能持禁戒，所谓罗云比丘是。”

尔时，世尊便说此偈：

“具足禁戒法，诸根亦成就，

渐渐当逮得，一切结使尽。”

尔时，诸比丘闻佛所说，欢喜奉行！

[^1]: 五戒：指为在家男女所受持的五种制戒，即不杀生、不偷盗（不与取）、不邪淫、不妄语、不饮酒。

[^2]: 于是众中，我不见一法：意为于此众法中，我不见其他一法如此一法。下同。

[^3]: 寿：高丽藏原作“受”，今依据宋、元、明三种藏经改。

[^4]: 云何一法：高丽藏原无此四字，今依据宋、元、明三种藏经补上。

[^5]: 中：高丽藏原无此字，今依据宋、元、明三种藏经补上。

[^6]: 云何一法：高丽藏原无此四字，今依据宋、元、明三种藏经补上。

[^7]: 云何一法：高丽藏原无此四字，今依据宋、元、明三种藏经补上。

[^8]: 地狱：高丽藏原无此二字，今依据宋、元、明三种藏经补上。

[^9]: 于：高丽藏原无此字，今依据宋、元、明三种藏经补上。

[^10]: 不与取：又作偷盗，指物主不曾给与而盗取。

[^11]: 云何一法：高丽藏原无此四字，今依据宋、元、明三种藏经补上。

[^12]: 德：高丽藏原作“得”，今依据宋、元、明三种藏经改。

[^13]: 我：高丽藏原无此字，今依据宋、元、明三种藏经补上。

[^14]: 行：高丽藏原无此字，今依据宋、元、明三种藏经补上。

[^15]: 邪淫：又作欲邪行，为十恶之一。以男性而言，指与妻子以外之女性行淫；又虽与妻子，但行于不适当之时间、场所、方法等，亦为邪淫。

[^16]: 云何一法：高丽藏原无此四字，今依据宋、元、明三种藏经补上。

[^17]: 淫：此字后，高丽藏原有“身体香洁亦无邪想”此八字，为衍文，今依据宋、元、明三种藏经删去。

[^18]: 不淫：此处指不邪淫。

[^19]: 云何一法：高丽藏原无此四字，今依据宋、元、明三种藏经补上。

[^20]: 也：高丽藏原无此字，今依据宋、元、明三种藏经补上。

[^21]: 绮语：指涉及闺门、爱欲等华艳辞藻及一切能引发无利义之杂秽语。

[^22]: 地狱：高丽藏原无此二字，今依据宋、元、明三种藏经补上。

[^23]: 故：此字后，高丽藏原有“也”字，为衍文，今依据宋、元、明三种藏经删去。

[^24]: 诸比丘常：高丽藏原无此四字，今依据宋、元、明三种藏经补上。

[^25]: 不：高丽藏原作“莫”，今依据宋、元、明三种藏经改。

[^26]: 云何一法：高丽藏原无此四字，今依据宋、元、明三种藏经补上。

[^27]: 是故：高丽藏原作“如是”，今依据宋、元、明三种藏经改。

[^28]: 从：此字前，高丽藏原有“终不”二字，依文意为衍文，故删去。

[^29]: 婆罗门：高丽藏原无此三字，今依据宋、元、明三种藏经补上。

[^30]: 所作已办：高丽藏原无此四字，今依据宋、元、明三种藏经补上。

[^31]: 实：高丽藏原作“真”，今依据宋、元、明、圣四种藏经改。

[^32]: 五欲：指前五根贪著种种可意境。

[^33]: 舌：高丽藏原作“口”，今依据宋、元、明三种藏经改。

[^34]: 六十二见：关于以上种种见的详细阐述，可参阅《长阿含·二一·梵动经》。

[^35]: 谓：此字后，高丽藏原有“名为”二字，为衍文，今依据宋、元、明三种藏经删去。

[^36]: 不：此字前，高丽藏原有“所谓”二字，为衍文，今依据宋、元、明三种藏经删去。

[^37]: 像貌：高丽藏原无此二字，今依据宋、元、明三种藏经补上。

[^38]: 灭尽：即烦恼的灭尽，指涅槃。

[^39]: 为：高丽藏原无此字，今依据宋、元、明三种藏经补上。

[^40]: 与：即于。

[^41]: 止观：即指定、慧二法。

[^42]: 优昙钵花：又音译作乌昙钵罗花、忧昙波花、邬昙钵罗花、优昙花，略称昙花，另意译作灵瑞花，产于喜马拉雅山麓及锡兰等处，据说二千年开花一次，开时仅一现。

[^43]: 孙陀利：难陀之妻，意为可爱、好容貌。

[^44]: 会：高丽藏原作“集”，今依据宋、元、明三种藏经改。

[^45]: 王曰：高丽藏原作“曰王”，今依据宋、元、明三种藏经改。

[^46]: 叶：高丽藏原作“药”，今依据宋、元、明三种藏经改。

[^47]: 欲流、有流、见流、无明流：欲流，指诸见、无明外的欲界烦恼。有流，指诸见、无明外的色界、无色界烦恼。见流，指三界之身见、边见、邪见、见取、戒禁取等五见烦恼。无明流，指三界之无明烦恼。以上四流又称为四暴流、四瀑流。流，以上四类烦恼能令有情陷入生死轮回之流，故名。

[^48]: 无余泥洹界：又作无余涅槃、无余依涅槃。《大毗婆沙论》卷三十二中说“无余依故者，无二种依：一无烦恼依，二无生身依；复次，一无染污依，二无不染污依。无余依故，诸结永尽，名无余依涅槃界”。

[^49]: 必：高丽藏原作“不”，今依据宋、元、明、圣四种藏经改。

[^50]: 阿：高丽藏原无此字，今依据宋、元、明三种藏经补上。

[^51]: 座：高丽藏原作“坐”，今依据宋、元、明三种藏经改。

[^52]: 第一：高丽藏原作“弟子”，今依据宋、元、明三种藏经改。

[^53]: 所谓：高丽藏原无此二字，今依据宋、元、明三种藏经补上。

[^54]: 亦是：高丽藏原作“是亦”，今依据宋、元、明三种藏经改。

[^55]: 二：此字之后，高丽藏原有一“法”字，今依据宋、元、明三种藏经删去。

[^56]: 有余涅槃界：又作有余涅槃、有余依涅槃。《大毗婆沙论》卷三十中说“有余依故者，依有二种：一烦恼依，二生身依。此阿罗汉虽无烦恼依，而有生身依。复次，依有二种：一染污依，二不染污依。此阿罗汉虽无染污依，而有不染污依。故所得诸结永尽，名有余依涅槃界”。但本经的有余涅槃界显然是另有所指，如经文所说。

[^57]: 无余涅槃界：又作无余涅槃、无余依涅槃。《大毗婆沙论》卷三十二中说“无余依故者，无二种依：一无烦恼依，二无生身依；复次，一无染污依，二无不染污依。无余依故，诸结永尽，名无余依涅槃界”。

[^58]: 五下分结：指欲界之贪欲、嗔恚、有身见、戒禁取、疑。下分结，相对于色、无色界等上界诸结而说。

[^59]: 意解脱：又作心解脱，指心离贪嗔痴等烦恼而得解脱。

[^60]: 智慧解脱：又作慧解脱，指未身证八解脱，但以慧断尽烦恼，名慧解脱。

[^61]: 所作已办：高丽藏原无此四字，今依据碛砂藏补上。

[^62]: 谓：此字之后，高丽藏原有一“为”字，今依据宋、元、明三种藏经删去。

[^63]: 乌：高丽藏原作“鸟”，今依据宋、元、明、圣四种藏经改。

[^64]: 不：高丽藏原作“非”，今依据宋、元、明三种藏经改。

[^65]: 知：高丽藏原无此字，今依据宋、元、明三种藏经补上。

[^66]: 不：高丽藏原作“非”，今依据碛砂藏改。

[^67]: 不定：内心不定、散乱。

[^68]: 色想：指色贪想。以下耳、鼻、舌、身、意类同此意。

[^69]: 识病：指识贪想。

[^70]: 执持禁戒：依经文意，应作“都违禁戒”。

[^71]: 舌：高丽藏原作“口”，今依据宋、元、明三种藏经改。

[^72]: 意法：即意知法。

[^73]: 见来已：高丽藏原作“以见来”，今依据宋、元、明三种藏经改。

[^74]: 乏：高丽藏原作“短”，今依据宋、元、明三种藏经改。

[^75]: 舌：高丽藏原作“口”，今依据宋、元、明三种藏经改。

[^76]: 尔时诸比丘从佛受教：高丽藏原无此九字，今依据宋、元、明三种藏经补上。

[^77]: 邪命：相对于正命，指不如法的活命方式。

[^78]: 讽：高丽藏原作“观”，今依据宋、元、明、圣四种藏经改。

[^79]: 为比丘：高丽藏原作“由此”，今依据宋、元、明三种藏经改。

[^80]: 优留毗：地名，位于佛陀伽耶之南，佛陀未成道前在此修苦行。

[^81]: 此：高丽藏原无此字，今依据宋、元、明三种藏经补上。

[^82]: 拘尸那竭：又作鸠尸那竭、拘尸那揭罗、拘尸那伽罗、拘夷那竭、拘尸那、瞿师罗，意译作上茅、香茅，位于中印度，系末罗种族之领土。

[^83]: 千世界：即小千世界，指一千个小世界所组成的宇宙范围。

[^84]: 服饰：高丽藏原作“衣服”，今依据宋、元、明三种藏经改。

[^85]: 座：高丽藏原作“坐”，今依据宋、元、明三种藏经改。

[^86]: 法眼净：又作净法眼，谓如实知见四圣谛。

[^87]: 知：此字之后，高丽藏原有一“识”字，今依据宋、元、明三种藏经删去。

[^88]: 便：高丽藏原作“复”，今依据宋、元、明三种藏经改。

[^89]: 道迹：又作见迹、见道迹，即见道、见谛。

[^90]: 迦叶佛：又作迦叶波、迦摄、迦弃佛，贤劫中人寿二万岁时出世之佛，过去七佛之一。

[^91]: 座：高丽藏原作“坐”，今依据宋、元、明三种藏经改。

[^92]: 分卫：意为乞食，谓以乞得之食物，分施僧尼而卫护之，故有此名。

[^93]: 曰：高丽藏原无此字，今依据宋、元、明三种藏经补上。

[^94]: 痛：即受。

[^95]: 舍除：高丽藏原作“持”，今依据宋、元、明三种藏经改。

[^96]: 安般之法：即安般念。

[^97]: 护心：即舍心。

[^98]: 座：高丽藏原作“坐”，今依据宋、元、明三种藏经改。

[^99]: 冷：高丽藏原作“令”，今依据碛砂藏改。

[^100]: 出息冷……息暖：关于对出入息的冷、暖的观察，汉译《南传大藏经·中部经典二·六二·教诫罗喉罗大经》并没有与之对应的文句；另《清净道论·第八·说随念业处品》有关安般念的修行，也没有与之对应的文句。

[^101]: 入息、出息：分别指气息之吸入与呼出。

[^102]: 尽观身体入息、出息，皆悉知之：与之对应的文句，汉译《南传大藏经·中部经典二·六二·教诫罗喉罗大经》译作“感受遍［息］身者，修学：‘予将［感受遍息身而］出息之。’感受遍［息］身者，修学：‘予将［感受遍息身而］入息之。’”另《清净道论·第八·说随念业处品》解释此句为“即我于全出息身的初中后为令觉知明白其出息而学；我于全入息身的初中后为令觉知明白其入息而学”。

[^103]: 有：高丽藏原作“又”，今依据宋、元、明三种藏经改。

[^104]: 若息从心出……亦复知从心入：与之对应的文句，汉译《南传大藏经·中部经典二·六二·教诫罗喉罗大经》译作“感受心者，修学：‘予将［感受心而］出息之。’感受心者，修学：‘予将［感受心而］入息之。’”

[^105]: 座：高丽藏原作“坐”，今依据宋、元、明三种藏经改。

[^106]: 安陀园：又作安陀林、安和林、昼安园，为古代中印度舍卫国祇园精舍附近之园林。

[^107]: 专：高丽藏原作“守”，今依据宋、元、明三种藏经改。

[^108]: 千：高丽藏原作“十”，今依据圣藏改。

[^109]: 劫：高丽藏原无此字，今依据圣藏补上。

[^110]: 常：高丽藏原无此字，今依据宋、元、明三种藏经补上。

[^111]: 有：高丽藏原作“复”，今依据圣藏改。

[^112]: 集：高丽藏原作“习”，今依据元、明二种藏经改。

[^113]: 阿：高丽藏原无此字，今依据宋、元、明三种藏经补上。

[^114]: 座：高丽藏原作“坐”，今依据宋、元、明三种藏经改。

