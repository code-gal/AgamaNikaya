# 增一阿含经卷第八



## 安般品第十七之二[^1]



### 一三一

闻如是：

一时，佛在舍卫国祇树给孤独园。

尔时，世尊告诸比丘：“二人出现于世甚为难得。云何为二人？所谓如来、至真、等正觉出现于世甚为难得；转轮圣王出现于世甚为难得。是谓，比丘[^2]！此二人出现于世间甚为难得。”

尔时，诸比丘闻佛所说，欢喜奉行！


### 一三二

闻如是：

一时，佛在舍卫国祇树给孤独园。

尔时，世尊告诸比丘：“二人出现于世甚为难得。云何为二人？所谓辟支佛出现世间甚为难得；如来弟子漏尽阿罗汉出现世间甚为难得。是谓，比丘！此二人者出现于世甚为难得。”

尔时，诸比丘闻佛所说，欢喜奉行！


### 一三三

闻如是：

一时，佛在舍卫国祇树给孤独园。

尔时，世尊告诸比丘：“有此二法在于世间，甚为烦恼。云何为二法？所谓作众恶本，起诸怨嫌，复不造善行诸德之本。是谓，比丘！有此[^3]二法甚为烦恼。是故，诸比丘！当觉知此烦恼法，亦当觉知不烦恼法。诸烦恼之法，当念断除；不烦恼之法，当念修行。如是，诸比丘！当作是学！”

尔时，诸比丘闻佛所说，欢喜奉行！


### 一三四

闻如是：

一时，佛在舍卫国祇树给孤独园。

尔时，世尊告诸比丘：“邪见众生所念、所趣及余诸行，一切无可贵者，世间人民所不贪乐。所以然者，以其邪见不善故也。

“犹如有诸苦果之子，所谓苦果、苦参子、葶苈子、毕地槃持子，及诸余苦子，便于良地种此诸子，然后生苗，犹复故苦。所以然者，以其子本苦故。此邪见众生亦复如是，所作身行、口行、意行，所趣、所念及诸恶行，一切无可贵者，世间人民所不贪乐。所以然者，以其邪见恶不善故。是故，诸比丘！当除邪见，习行正见。如是，诸比丘！当作是学！”

尔时，诸比丘闻佛所说，欢喜奉行！


### 一三五

闻如是：

一时，佛在舍卫国祇树给孤独园。

尔时，世尊告诸比丘：“正见众生所念、所趣及诸余行，一切尽可贵敬，世间人民所可贪乐。所以者何？以其正见妙故。

“犹如有诸甜果，若甘蔗，若蒲桃[^4]果及诸一切甘美之果，有人修治良地，而取种之，然后生子皆悉甘美，人所贪乐。所以然者，以其果子本甘美故。此正见众生亦复如是，所念、所趣及诸余行，一切皆可贪乐，世间人民无不喜者。所以者何？以其正见妙故。是故，诸比丘！当习行正见。如是，诸比丘！当作是学！”

尔时，诸比丘闻佛所说，欢喜奉行！


### 一三六

闻如是：

一时，佛在舍卫国祇树给孤独园。

尔时，尊者阿难在闲静之处，独自思惟，便生是念：诸有生民，兴欲爱[^5]想，便生欲爱，昼夜习之，无有厌足。

尔时，尊者阿难向暮即从座[^6]起，着衣正服，便往至世尊所；到已，头面礼足，在一面坐。尔时，尊者阿难白世尊曰：“向在闲静[^7]之处，便生此念：诸有众生，兴欲爱想，便生欲爱，长夜习之，无有厌足。”

世尊告曰：“如是，阿难！如汝所言，诸有人民，兴欲爱想，便增欲想，长夜习之，无有厌足。所以者何？昔者，阿难！过去世时有转轮圣王，名曰顶生[^8]，以法治化，无有奸罔，七宝成就。所谓七宝者：轮宝、象宝、马宝、珠宝、玉女宝、居士宝、典兵宝[^9]，是谓七宝。复有千子，勇猛强壮，能降伏诸恶，统领四天下[^10]，不加刀杖。阿难当知，尔时，顶生圣王便生此念：我今有此阎浮提[^11]地，人民炽盛，多诸珍宝；我亦曾从耆年长老边闻：‘西有瞿耶尼[^12]土，人民炽盛，多诸珍宝。’我今当往统彼国土。尔时，阿难！顶生适生斯念，将四部兵，从此阎浮地没，便往至瞿耶尼土。

“尔时，彼土人民见圣王来，皆悉前迎，礼跪问讯：‘善来，大王！今此瞿耶尼国，人民炽盛，唯愿圣王当于此治化诸人民，使从法教！’尔时，阿难！圣王顶生即于瞿耶尼统领人民，乃经数百千年。

“是时，圣王顶生复于余时便生此念：我有阎浮提，人民炽盛，多诸珍宝，亦雨七宝，乃至于膝；今亦复有此瞿耶尼，人民炽盛，多诸珍宝；我亦曾从长年许闻：‘复有弗于逮[^13]，人民炽盛，多诸珍宝。’我今当往统彼国土，以法治化。尔时，阿难！顶生圣王适生斯念，将四部兵，从瞿耶尼没，便往至弗于逮。

“尔时，彼土人民见圣王来，皆悉前迎，礼跪问讯，异口同响而作是语：‘善来，大王！今此弗于逮，人民炽盛，多诸珍宝，唯愿大王当于此治化诸人民，使从法教！’尔时，阿难！顶生圣王即于弗于逮统领人民，乃经百千万岁。

“是时，圣王顶生复于余时便生此念：我于阎浮提，人民炽盛，多诸珍宝，亦雨七宝，乃至于膝；今亦复有此瞿耶尼，人民炽盛，多诸珍宝；今亦复有此弗于逮国，人民炽盛，多诸珍宝；我亦曾从耆年长老边闻：‘复有郁单越[^14]，人民炽盛，多诸珍宝，所为自由，无固守者。寿不中夭，正寿千岁。在彼寿终必生天上，不堕余趣。着劫波育[^15]衣，食自然粳米。’我今当往统领彼国土，以法治化。

“尔时，阿难！顶生圣王适生斯念，将四部兵，从弗于逮没，便往至郁单越。遥见彼土郁然青色，见已，便问左右臣曰：‘汝等普见此土郁然青色不乎？’对曰：‘唯然，见之。’王告群臣曰：‘此是柔软之草，软若天衣而无有异。此等诸贤常[^16]于斯坐。’

“小复前行，遥见彼土晃然黄色，便告诸臣曰：‘汝等普见此土晃然黄色乎[^17]？’对曰：‘皆悉见之。’大王曰：‘此名自然粳米，此等诸贤恒食此食。如今卿等，亦当食此粳米。’

“尔时，圣王小复前行，复见彼土普悉平正，遥见高台显望殊特，复告诸臣：‘汝等颇见此土普地平正乎？’对曰：‘如是，皆悉见之。’大王报曰：‘此名劫波育树衣，汝等亦复当着此树衣。’

“尔时，阿难！彼土人民见大王来，皆起前迎，礼跪问讯，异音同响而作是说：‘善来，圣王！此郁单越，人民炽盛，多诸珍宝，唯愿大王当于此治化诸人民，使从法教！’尔时，阿难！顶生圣王即于郁单越统领人民，乃经百千万岁。

“是时，顶生圣王复于余时便生此念：我今有阎浮地，人民炽盛，多诸珍宝，亦雨七宝，乃至于膝；今亦复有此瞿耶尼、弗于逮及此郁单越，人民炽盛，多诸珍宝；我亦曾从耆年长老边闻：‘有三十三天[^18]，快乐无比，寿命极长，衣食自然，玉女营从，不可称计。’我今当往领彼天宫，以法治化。

“尔时，阿难！顶生圣王适生斯念，将四部兵，从郁单越没，便往至三十三天上。尔时，天帝释遥见顶生圣王来，便作是说：‘善来，大王！可就此坐。’尔时，阿难！顶生圣王即共释提桓因一处坐。二人共坐，不可分别：颜貌举动，言语声响，一而不异。尔时，阿难！顶生圣王在彼，乃经数千百岁已，便生此念：我今有此阎浮地，人民炽盛，多诸珍宝，亦雨七宝，乃至于膝；亦有瞿耶尼，亦复有弗于逮，亦复有郁单越，人民炽盛，多诸珍宝；我今至此三十三天，我今宜可害此天帝释，便于此间独王诸天。尔时，阿难！顶生圣王适生此念，即于座上而自退堕，至阎浮里地，及四部兵皆悉堕落[^19]。尔时，亦失轮宝，莫知所在，象宝、马宝同时命终，珠宝自灭，玉女宝、居士宝、典兵宝斯皆命终。

“尔时，顶生圣王身得重病，诸宗族亲属普悉云[^20]集，问讯王病：‘云何，大王！若使大王命终之后，有人来问此义：顶生大王临命终时，有何言教？设有此问，当何以报之？’顶生圣王报曰：‘若使我命终，命终之后有人问者，以此报之：顶生王者，领此四天下而无厌足，复至三十三天，在彼经数百千岁，意犹生贪，欲害天帝，便自堕落，即取命终。’

“汝今，阿难！勿怀狐疑。尔时，顶生王者岂异人乎？莫作是观，所以然者，时顶生王者即我身是。尔时，我领此四天下，及至三十三天，于五欲中，无有厌足。阿难！当以此方便证知：所趣兴贪欲心，倍增其想，于爱欲中而无厌足；欲求厌足，当从圣贤智慧中求！”

尔时，世尊于大众中，便说此偈：

“贪淫如时雨，于欲无厌足；

乐少而苦多，智者所屏弃。

正使受天欲，五乐而自娱；

不如断爱心，正觉之弟子。

食福经[^21]亿劫，福尽还入狱；

受乐讵几时，辄受地狱痛！

“是故，阿难！当以此方便，知于欲而去欲，永不兴其想。当作是学！”

尔时，阿难闻佛所说，欢喜奉行！


### 一三七

闻如是：

一时，佛在舍卫国祇树给孤独园。

尔时，生漏[^22]婆罗门便往至世尊所，共相问讯，在一面坐。是时，生漏婆罗门白世尊曰：“当云何观恶知识[^23]？”

世尊告曰：“当观如观月。”

婆罗门曰：“当云何观善知识？”

世尊告曰：“当观如观月。”

婆罗门曰：“沙门瞿昙今所说者，略说其要，未解广义，唯愿瞿昙广普说义，使未解者解！”

世尊告曰：“婆罗门！谛听！谛听！善思念之，吾当与汝广演其义。”

婆罗门对曰：“如是，瞿昙！”生漏婆罗门从佛受教。

世尊告曰：“犹如，婆罗门！月末之月，昼夜周旋，但有其损，未有其盈，彼以减损；或复有时而月不现，无有见者。此亦如是，婆罗门！若恶知识，经历昼夜，渐无有信，无有戒，无有闻，无有施，无有智慧。彼以无有信、戒、闻、施、智慧，是时，彼恶知识身坏命终，入地狱中。是故，婆罗门！我今说是恶知识者，犹如月末之月。

“犹如，婆罗门！月初生时，随所经过日夜，光明渐增，稍稍盛满；便于十五日具足盛满，一切众生靡不见者。如是，婆罗门！若善知识，经历日夜，增益信、戒、闻、施、智慧。彼以增益信、戒、施、闻、智慧，尔时，善知识身坏命终，生天上、善处。是故，婆罗门！我今说此善知识所趣，犹月盛满。”

尔时，世尊便说此偈：

“若人有贪欲，瞋恚、痴不尽；

于善渐有减，犹如月向尽。

若人无贪欲，瞋恚、痴亦尽；

于善渐有增，犹如月盛满。

“是故，婆罗门！当学如月初！”

尔时，生漏婆罗门白世尊曰：“善哉！瞿昙！犹如屈者得伸，冥者见明，迷者见路，于暗冥然明；此亦如是，沙门瞿昙无数方便为我说法。我今自归世尊及法、众僧，自今以往，听我为优婆塞，尽形寿[^24]不杀生！”

尔时，生漏闻佛所说，欢喜奉行！


### 一三八

闻如是：

一时，佛在舍卫国祇树给孤独园。

尔时，世尊告诸比丘：“我今当说善知识法，亦当说恶知识法[^25]。谛听！谛听！善思念之。”

诸比丘对曰：“如是，世尊！”尔时，诸比丘从佛受教。

世尊告曰：“彼云何名为恶知识法？于是，比丘！恶知识人便生此念：我于豪族出家学道，余比丘者卑贱家出家。依己姓望，毁呰[^26]余人，是谓名为恶知识法。

“复次，恶知识人便生此念：我极精进奉诸正法，余比丘者不精进持戒。复以此义，毁呰他人，而自贡高，是谓名[^27]为恶知识法。

“复次，恶知识者复作是念：我三昧成就，余比丘者无有三昧，心意错乱而不一定。彼依此三昧，常自贡高，毁呰他人，是谓名为恶知识法。

“复次，恶知识复作是念：我智慧第一，此余比丘无有智慧。彼依此智慧，而自贡高，毁呰他人，是谓名为恶知识法。

“复次，恶知识人复作是念：我今常得饭食、床褥、卧具、病瘦医药，此余比丘不能得此供养之具。彼依此利养之物，而自贡高，毁呰他人，是谓名为恶知识法。是谓，比丘！恶知识人行此邪业。

“彼云何为善知识[^28]法？于是，比丘！善知识人不作是念：我豪族家生，此余比丘不是豪族家；己身与彼而无有异。是谓名为善知识法。

“复次，善知识人不作是念：我今持戒，此余比丘不持戒行；己身与彼无有增减。彼依此戒，不自贡高，不毁他人。是谓，比丘！名为善知识法。

“复次，比丘！善知识人复不作是念：我三昧成就，此余比丘意乱不定；己身与彼亦无增减。彼依此三昧，不自贡高，亦不毁呰他人。是谓，比丘！名为善知识法。

“复次，比丘！善知识人不作是念：我智慧成就，此余比丘无有智慧；己身与彼亦无增减。彼依此智慧，不自贡高，亦不毁呰[^29]他人。是谓，比丘！名为善知识法。

“复次，比丘！善知识人不作是念：我能得衣被、饮[^30]食、床褥、卧具、疾病医药，此余比丘不能得衣被、饮[^31]食、床褥、卧具、疾病医药；己身与彼亦无增减。彼依此利养，不自贡高，亦不毁他人。是谓，比丘！名为善知识法。”

尔时，世尊告诸比丘：“我今与汝分别恶知识法，亦复与汝说善知识法。是故，诸比丘！恶知识法当共远离，善知识法念共修行。如是，诸比丘！当作是学！”

尔时，诸比丘闻佛所说，欢喜奉行！


### 一三九

闻如是：

一时，佛在释翅尼拘留园[^32]，与大比丘众五百人俱。

尔时，国中豪贵诸大释种五百余人，欲有所论，集普义讲堂[^33]。尔时，世典婆罗门便往诣彼诸[^34]释种所，语彼释种言：“云何，诸君！此中颇有沙门、婆罗门及世俗人，能与吾共论议乎？”

尔时，众多释报世典婆罗门曰：“此中今有二人，高才博学，居在迦毗罗越[^35]国。云何为二人？一名周利槃特比丘，二名瞿昙释种、如来、至真、等正觉。众中少知无闻，亦无智慧，言语丑陋，不别去就，如此槃特之比。又此迦毗[^36]罗越一国之中，无知无闻，亦无黠慧[^37]，为人丑陋，多诸秽恶，如此瞿昙之比。汝今可与彼论议，设婆罗门能与彼二人论议得胜者，我等五百余人，便当供养随时所须，亦当相惠千镒纯金。”

尔时，彼[^38]婆罗门便生此心：此迦毗罗越释种，悉皆聪明，多诸技术，奸宄虚伪，无有正行；设吾与彼二人论议而得胜者，何足为奇，或复彼人得吾便者，便为愚者所伏。思此二理，吾不堪与彼论议也。作是语已，便退而去。

是时，周利槃特到时着衣[^39]持钵，入迦毗罗越乞食。时，世典婆罗门遥见周利槃特来，便作是念：我今当往问彼人议[^40]。时，世典婆罗门便往至比丘所，语周利槃特曰：“沙门！为字何等？”

周利槃特曰：“止！婆罗门！何须问字？所以来此欲问义者，时可问之。”

婆罗门言：“沙门！能与吾共论议乎？”

周利槃特言：“我今尚能与梵天论议，何况与汝盲无目人乎？”

婆罗门言：“盲者即非无目人乎？无目即[^41]非盲耶？此是一义，岂非烦重！”

是时，周利槃特便腾逝空中作十八变[^42]。尔时，婆罗门便作是念：此沙门只有神足，不解论议[^43]；设当与吾解此义者，身便当与作弟子。

是时，尊者舍利弗以天耳听闻有是语：“周利槃特与世典婆罗门作此论议。”是时，尊者舍利弗即变身作槃特形，隐槃特形，使不复现，语婆罗门曰：“汝婆罗门！若作是念：此沙门只[^44]有神足，不堪论议者，汝今谛听！吾当说之，报汝向议，依此论本，当更引喻。汝今，婆罗门！名字何等？”

婆罗门曰：“吾名梵天。”

周利槃特问曰：“汝是丈夫乎？”

婆罗门曰：“吾是丈夫。”

复问：“是人乎？”

婆罗门报曰：“是人。”

周利槃特问曰：“云何，婆罗门！丈夫亦是人，人亦是丈夫，此亦是一义，岂非烦重乎？然，婆罗门！盲与无目，此义不同。”

婆罗门曰：“云何，沙门！名之为盲？”

周利槃特曰：“犹如不见今世、后世，生者、灭者，善色、恶色，若好、若丑，众生所造善恶之行，如实[^45]不知，永无所覩，故称之为盲。”

婆罗门曰：“云何为无眼者乎？”

周利槃特曰：“眼者，无上智慧之眼。彼人无此智慧之眼，故称之为无目也。”

婆罗门言：“止！止！沙门！舍此杂论，我今欲问深义。云何，沙门！颇不依法得涅槃乎？”

周利槃特[^46]报曰：“不依五盛阴[^47]而得涅槃。”

婆罗门曰：“云何，沙门！此五盛阴有缘生耶？无缘生乎？”

周利槃特对曰：“此五盛阴有缘生，非无缘也。”

婆罗门曰：“何等是五盛阴缘？”

比丘曰：“爱是缘也。”

婆罗门曰：“何者是爱？”

比丘报曰：“生者是也。”

婆罗门曰：“何者名为生？”

比丘曰：“即爱是也。”

婆罗门曰：“爱有何道？”

沙门曰：“贤圣八品道是。所谓正见、正业[^48]、正语、正命、正行、正方便、正念、正定，是谓名为贤圣八品道。”

尔时，周利槃特广为说法已，婆罗门从比丘闻如此教已，诸尘垢尽，得法眼净。即于其处，身中刀风起而命终。是时，尊者舍利弗还复其形，飞在空中，还诣所止。

是时，尊者周利槃特比丘往至普集讲堂，众多释种所；到已，语彼释言：“汝等速办酥[^49]油、薪柴，往、耶维[^50]世典婆罗门。”是时，诸[^51]释种即办薪[^52]、油，往、耶维世典婆罗门，于四道头起鍮婆[^53]；各各相率，便往至尊者周利槃特比丘所；到已，头面礼足，在一面坐。

时，诸释种以此偈，向尊者周利槃特说曰：

“耶维起鍮婆，不违尊者教；

我等获大利，得遇此福佑。”

是时，尊者周利槃特便以此偈而报释曰：

“今转尊法轮，降伏诸外道；

智慧如大海，此来降梵志。

所作善恶行，去来今现在；

亿劫不忘失，是故当作福。”

是时，尊者周利槃特广与彼诸释种说法已，诸释白周利槃特言：“若尊者须衣被、饮食、床褥、卧具、病瘦医药，我等尽当事事供给，唯愿受请，勿拒微情！”时，尊者周利槃特默然可之。

尔时，诸释种闻尊者周利槃特所说，欢喜奉行！


### 一四〇

闻如是：

一时，佛在罗阅城迦兰陀竹园所，与大比丘五百人俱。

尔时，提婆达兜恶人便往至婆罗留支王子所，告王子言：“昔者，民氓寿命极长，如今人寿不过百年，王子当知，人命无常，备不登位，中命终者，不亦痛哉！王子！时可断父王命，统领国人。我今当杀沙门瞿昙，作无上至真、等正觉，于摩竭国界，新王、新佛，不亦快哉！如日贯云，靡所不照，如月云消，众星中明。”尔时，婆罗留支王子即收父王，着铁牢中，更立臣佐，统领人民。

尔时，有众多比丘入罗阅城乞食，便闻提婆达兜教王子收父王，着铁牢中，更立臣佐。是时，众多比丘乞食已[^54]，还归所在，摄举衣钵，往至世尊所。头面礼足，白世尊曰：“朝入城乞食，闻提婆达兜愚人教王子，使收父王，闭着牢狱，更立臣佐。复敕王子言：‘汝杀父王，我害如来，于此摩竭国界，新王、新佛，不亦快哉！’”

尔时，世尊告诸比丘：“若主治化，不以正理[^55]，尔时臣佐亦行非法；臣佐已行非法，尔时王太子亦行非法；太子已行非法，尔时群臣、长吏亦行非法；群臣、长吏已行非法，尔时国界人民亦行非法；国界人民已行非法，尔时人众兵马亦行非法；兵众已行非法，尔时日月倒错，运度失时；日月已失时，便无年岁；已无年岁， 日差月错，无复精光；日月已无精光，尔时星宿现怪；星宿已现变怪，便有暴风起；已有暴风起，神祇瞋恚；神祇已瞋恚，尔时风雨不时。尔时谷子在地者便不长大，人民之类、蜎飞蠕动，颜色改变，寿命极短。

“若复有时，王法治正，尔时群臣亦行正法；群臣已行正法，时王太子亦行正法；王太子已行正法，尔时长吏亦行正法；长吏已行正法，国界人民亦行正法；日月顺常，风雨以时，灾怪不现；神祇欢喜，五谷炽盛，君臣和穆相视，如兄如弟，终无增损；有形之类，颜色光润，食自消化，无有灾害，寿命极长，人所爱敬。”

尔时，世尊便说此偈：

“犹如牛渡水，导者而不正，

一切皆不正，斯由本导故。

众生亦如是，众中必有导，

导者行非法，况复下细人。

萌类尽受苦，由王法不正，

以知非法行，一切民亦然。

犹如牛渡水，导者而行正，

从者亦皆正，斯由本导故。

众生亦如是，众中必有导，

导者行正法，况复下庶人。

萌类尽受乐，由王法教正，

以知正法行，一切民亦然。

“是故，诸比丘！当舍非法而行正法。如是，诸比丘！当作是学！”

尔时，诸比丘闻佛所说，欢喜奉行！

[^1]: 安般品第十七之二：高丽藏原作“安般品之二”，今依据品类顺序改。

[^2]: 是谓比丘：高丽藏原无此四字，今依据宋、元、明三种藏经补上。

[^3]: 有此：高丽藏原无此二字，今依据宋、元、明三种藏经补上。

[^4]: 蒲桃：即葡萄。

[^5]: 欲爱：高丽藏原作“爱欲”，今依据宋、元、明三种藏经改。

[^6]: 座：高丽藏原作“坐”，今依据宋、元、明三种藏经改。

[^7]: 闲静：高丽藏原作“静闲”，今依据宋、元、明、圣四种藏经改。

[^8]: 顶生：因由其父王顶上之肉疱而生，故名顶生。

[^9]: 典兵宝：又作主兵臣、将军宝。

[^10]: 四天下：指东胜身洲、南赡部洲、西牛货洲、北俱卢洲，此四洲是古印度传说，佛陀说法亦延用其说。

[^11]: 阎浮提：又作阎浮里地、赡部洲、南赡部洲，四大洲之一，位于须弥山南面。参阅《长阿含·三〇·世记经·阎浮提洲品》。

[^12]: 瞿耶尼：又作西牛货洲，四大洲之一，位于须弥山西面。参阅《长阿含·三〇·世记经·阎浮提洲品》。

[^13]: 佛于逮：又作弗于婆毗提诃、毗提诃，意为东胜身，四大洲之一，位于须弥山之东。参阅《长阿含·三〇·世记经·阎浮提洲品》。

[^14]: 郁单越：又作郁单曰、北俱卢，意为胜处，四大洲之一，位于须弥山之北。参阅《长阿含·三〇·世记经·郁单曰品》。

[^15]: 劫波育：又作劫贝，即木棉。

[^16]: 常：高丽藏原作“当”，今依据宋、元、明三种藏经改。

[^17]: 乎：此字之前，高丽藏原有一“不”字，今依据宋、元、明、圣四种藏经删去。

[^18]: 三十三天：又作忉利天，欲界天之一。帝释天在中央，其四方各有八天，故合称三十三天。

[^19]: 堕落：高丽藏原作“落堕”，今依据宋、元、明三种藏经改。

[^20]: 云：高丽藏原作“运”，今依据宋、元、明三种藏经改。

[^21]: 食福经：高丽藏原作“贪欲延”，今依据宋、元、明三种藏经改。

[^22]: 生漏：又作生闻，舍卫城之婆罗门。

[^23]: 恶知识：又作恶友、恶师、恶师友，即说恶法与邪法，使人陷于魔道之恶德者。此三字之后，高丽藏原有一“人”字，今依据宋、元、明三种藏经删去。

[^24]: 尽形寿：又作尽形，即尽此一生。

[^25]: 善知识法……恶知识法：在《中阿含·八五·真人经》中，善知识法，又作真人法；恶知识法，又作不真人法。

[^26]: 呰：高丽藏原作“訾”，今依据宋、元、明、圣四种藏经改。

[^27]: 名：高丽藏原无此字，今依据宋、元、明三种藏经补上。

[^28]: 识：此字之后，高丽藏原有一“之”字，今依据宋、元、明三种藏经删去。

[^29]: 呰：高丽藏原无此字，今依据圣藏补上。

[^30]: 饮：高丽藏原作“饭”，今依据宋、元、明三种藏经改。

[^31]: 饮：高丽藏原作“饭”，今依据宋、元、明三种藏经改。

[^32]: 释翅尼拘留园：即尼拘留园，又作尼拘屡园、尼拘律树园、尼拘律园、尼拘律苑、尼拘娄陀园，意译为无节园、纵广园，位于迦毗罗卫城南之园林，乃释尊成道后回故国为父王说法之处。

[^33]: 普义讲堂：又作普集讲堂、重阁讲堂、大林精舍，位于中印度毗舍离国都城附近。

[^34]: 诸：高丽藏原无此字，今依据宋、元、明三种藏经补上。

[^35]: 迦毗罗越：又音译作迦维罗阅、迦维罗卫、迦毗罗卫，略称迦毗罗、迦夷罗、加维，意为黄头仙人住处、黄赤城，为古印度一城市，释迦佛的故乡，位于喜马拉雅山山麓。

[^36]: 毗：高丽藏原作“维”，今依据明藏改。

[^37]: 黠慧：聪慧。

[^38]: 彼：高丽藏原无此字，今依据宋、元、明三种藏经补上。

[^39]: 着衣：高丽藏原无此二字，今依据圣藏补上。

[^40]: 议：高丽藏原作“义”，今依据宋藏改。

[^41]: 即：高丽藏原作“则”，今依据宋、元、明三种藏经改。

[^42]: 十八变：又作十八神变，依禅定自在之力所示现之十八种神变。

[^43]: 此沙门只有神足，不解论议：在北传佛教中普遍认为，周利槃特证得阿罗汉以后，只会神变，仍旧愚钝，不善说法；然，依汉译《南传大藏经·小部经典六（本生经一）·第一篇·第一章（无戏论品）·四·周罗财官本生谭》所述，虽然周利槃特成道以前很愚笨，但当他证得阿罗汉果的同时即得四无碍辩，并且通达三藏，在一次受供结束时，在佛陀的授意下，当场高诵三藏，与本经的意趣截然相反。只，高丽藏原作“止”，今依据宋、元、明三种藏经改。

[^44]: 只：高丽藏原作“止”，今依据宋、元、明三种藏经改。

[^45]: 实：此字之后，高丽藏原有一“而”字，今依据宋、元、明三种藏经删去。

[^46]: 槃特：高丽藏原无此二字，今依据宋、元、明三种藏经补上。

[^47]: 五盛阴：又作五受阴、五取蕴，众生于色、受、想、行、识五蕴取著，生种种烦恼，故名五取蕴。

[^48]: 正业：应为“正治”。

[^49]: 酥：高丽藏原作“苏”，今依据宋、元、明三种藏经改。

[^50]: 耶维：又作阇毗、荼毗、茶毗、阇维、蛇旬，意为火化。

[^51]: 诸：高丽藏原无此字，今依据宋、元、明三种藏经补上。

[^52]: 薪：高丽藏原作“苏”，今依据宋、元、明三种藏经改。

[^53]: 鍮婆：又作塔婆、塔，供养舍利之处。

[^54]: 已：高丽藏原无此字，今依据宋、元、明三种藏经补上。

[^55]: 尔时世尊告诸比丘若主治化不以正理：高丽藏原无此十六字，今依据宋、元、明三种藏经补上。

